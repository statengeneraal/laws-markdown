<meta http-equiv='Content-Type' content='text/html; charset=utf-8' />

##Wet van 17 december 1997, houdende regels inzake de verstrekking van subsidies door de Minister van Landbouw, Natuurbeheer en Visserij (Kaderwet LNV-subsidies)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo wij in overweging genomen hebben, dat de totstandkoming van de derde tranche van de [Algemene wet bestuursrecht](../../../../wet/algemene/wet/bestuursrecht/BWBR0005537/README.md) het wenselijk maakt een aantal bestaande wettelijke regels voor de verstrekking van subsidies door Onze Minister van Landbouw, Natuurbeheer en Visserij te vervangen en aan te vullen en zo één wettelijk kader voor deze verstrekking te scheppen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  1  

In deze wet en de daarop berustende bepalingen wordt verstaan onder Onze Minister: Onze Minister van Landbouw, Natuurbeheer en Visserij.  

### Artikel  2  

1.  Onze Minister kan subsidies verstrekken met betrekking tot activiteiten welke passen in het beleid inzake: 

a. de landbouw;  

b. de bosbouw;  

c. de natuur;  

d. het landschap;  

e. de visserij;  

f. de openluchtrecreatie;  

g. het landbouwonderwijs en onderzoek op één van de terreinen, genoemd in de onderdelen a tot en met f.     
2.  Onderdeel g is niet van toepassing voor zover Onze Minister subsidie voor landbouwonderwijs en onderzoek op één van de terreinen, genoemd in de onderdelen a tot en met f, kan verstrekken bij of krachtens een andere wet.   

### Artikel  3  

In afwijking van [artikel 4:21, derde lid, van de Algemene wet bestuursrecht](../../../../wet/algemene/wet/bestuursrecht/BWBR0005537/README.md) is [titel 4.2 van de Algemene wet bestuursrecht](../../../../wet/algemene/wet/bestuursrecht/BWBR0005537/README.md) van toepassing op subsidies die worden verstrekt op grond van een algemene maatregel van bestuur of een ministeriële regeling als bedoeld in artikel 4, die uitsluitend voorziet in verstrekking aan rechtspersonen die krachtens publiekrecht zijn ingesteld.  

### Artikel  4  

1.  Onverminderd [hoofdstuk 3 van de Financiële-verhoudingswet](../../../../wet/financiële-verhoudingswet/BWBR0008290/README.md) kunnen bij of krachtens algemene maatregel van bestuur of bij ministeriële regeling de activiteiten waarvoor subsidie kan worden verstrekt, nader worden bepaald alsmede andere criteria voor die verstrekking worden vastgesteld.   
2.  De krachtens het eerste lid gestelde regels kunnen voorts betrekking hebben op: 

a. de aanvraag van een subsidie en de besluitvorming daarover;  

b. het bedrag van de subsidie dan wel de wijze waarop dit bedrag wordt bepaald;  

c. de voorwaarden waaronder de subsidie wordt verleend;  

d. de verplichtingen van de subsidieontvanger;  

e. de vaststelling van de subsidie;  

f. intrekking en wijziging van de subsidieverlening of -vaststelling;  

g. de betaling van de subsidie en het verlenen van voorschotten of  

h. het verslag over de doeltreffendheid en de effecten van de subsidie in de praktijk, bedoeld in [artikel 4:24 van de Algemene wet bestuursrecht](../../../../wet/algemene/wet/bestuursrecht/BWBR0005537/README.md).     
3.  Onze Minister kan de uitvoering van een algemene maatregel van bestuur of een ministeriële regeling als bedoeld in het eerste lid, met inbegrip van het nemen van besluiten op grond van deze regels, delegeren aan andere bestuursorganen.   
4.  Bij een algemene maatregel van bestuur of een ministeriële regeling als bedoeld in het eerste lid, wordt voorzien in de vaststelling van een subsidieplafond en in de regeling van de wijze van verdeling ervan, tenzij Onze Minister van Financiën heeft ingestemd met het achterwege laten daarvan.   

### Artikel  5  

Onze Minister verstrekt slechts subsidie op grond van een algemene maatregel van bestuur of een ministeriële regeling als bedoeld in artikel 4, tenzij het een subsidie betreft: 

a. als bedoeld in [artikel 4:23, derde lid, van de Algemene wet bestuursrecht](../../../../wet/algemene/wet/bestuursrecht/BWBR0005537/README.md) of  

b. waarvan de voorgenomen verstrekking tevoren schriftelijk is medegedeeld aan de beide Kamers der Staten-Generaal.    

### Artikel  6  

1.  Een aanvraag kan worden afgewezen en een beschikking, inhoudende de verstrekking van een subsidie op grond van deze wet, kan worden ingetrokken of gewijzigd voorzover subsidieverstrekking in strijd zou zijn met ingevolge een verdrag voor de staat geldende verplichtingen.   
2.  Bij de intrekking of wijziging kan worden bepaald dat over onverschuldigd betaalde subsidiebedragen een rentevergoeding verschuldigd is.   
3.  De intrekking of wijziging werkt terug tot en met het tijdstip waarop de subsidie is verstrekt, tenzij bij de intrekking of wijziging anders is bepaald.   
4.  [Artikel 4:49](../../../../wet/algemene/wet/bestuursrecht/BWBR0005537/README.md), derde lid, en [artikel 4:57, vierde lid, van de Algemene wet bestuursrecht](../../../../wet/algemene/wet/bestuursrecht/BWBR0005537/README.md) zijn niet van toepassing op de intrekking of wijziging, bedoeld in het eerste lid.   

### Artikel  7  

1.  Met het toezicht op de naleving van het bepaalde bij of krachtens deze wet zijn belast bij besluit van Onze Minister aangewezen personen.   
2.  Aan subsidies op grond van deze wet is de verplichting verbonden dat de subsidieontvanger aan een toezichthouder alle medewerking verleent die deze redelijkerwijze kan vorderen bij de uitoefening van zijn bevoegdheden.   
3.  Van een besluit als bedoeld in het eerste lid, wordt mededeling gedaan door plaatsing in de Staatscourant.   

### Artikel  8  

Wijzigt de Landinrichtingswet.   

### Artikel  9  

Wijzigt de Boswet.   

### Artikel  10  

Wijzigt de Natuurbeschermingswet.   

### Artikel  11  

Wijzigt de Wet op de openluchtrecreatie.   

### Artikel  13  

Het bij of krachtens de in de in de artikelen 8 tot en met 12 van deze wet genoemde artikelen bepaalde blijft van toepassing op subsidies waarvoor de aanvraag is ingediend voor de inwerkingtreding van deze wet.  

### Artikel  14  

Deze wet treedt in werking op een bij koninklijk besluit te bepalen tijdstip, dat voor de verschillende artikelen verschillend kan worden vastgesteld.  

### Artikel  15  

Deze wet wordt aangehaald als: Kaderwet LNV-subsidies.  

Lasten en bevelen dat deze in het Staatsblad zal worden geplaatst en dat alle ministers, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
17 december 1997  
Beatrix  

De Minister van Landbouw, Natuurbeheer en Visserij, 
J. J. van Aartsen   

drieëntwintigste december 1997 

De Minister van Justitie, 
W. Sorgdrager    
