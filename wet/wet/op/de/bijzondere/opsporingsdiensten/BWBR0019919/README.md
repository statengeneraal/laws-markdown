<meta http-equiv='Content-Type' content='text/html; charset=utf-8' />

##Wet van 29 mei 2006 tot vaststelling van regels met betrekking tot de bijzondere opsporingsdiensten en de instelling van het functioneel parket (Wet op de bijzondere opsporingsdiensten)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is in een afzonderlijke wet regels te stellen voor de bijzondere opsporingsdiensten, in verband met de samenhang van de rechtshandhaving en de democratische controle en ter verbetering van de handhaving van de ordeningswetgeving, alsmede de instelling van het functioneel parket;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:     
### Hoofdstuk  I  

####Algemeen

### Artikel  1  

In deze wet en de daarop berustende bepalingen wordt verstaan onder: 

a. bijzondere opsporingsdienst: een van de diensten, bedoeld in artikel 2;  

b. opsporingsambtenaar: een ambtenaar van een bijzondere opsporingsdienst die is aangesteld voor de uitvoering van de taken, bedoeld in artikel 3;  

c. Onze betrokken Minister: Onze minister onder wie een bijzondere opsporingsdienst ressorteert.    

### Artikel  2  

Er zijn vier bijzondere opsporingsdiensten, te weten: 

a. een bijzondere opsporingsdienst, ressorterend onder Onze Minister van Financiën;  

b. een bijzondere opsporingsdienst, ressorterend onder Onze Minister van Volkshuisvesting, Ruimtelijke Ordening en Milieubeheer;  

c. een bijzondere opsporingsdienst, ressorterend onder Onze Minister van Landbouw, Natuur en Voedselkwaliteit;  

d. een bijzondere opsporingsdienst, ressorterend onder Onze Minister van Sociale Zaken en Werkgelegenheid.    

### Hoofdstuk  II  

####Taken en bevoegdheden

### Artikel  3  

Een bijzondere opsporingsdienst is onder gezag van de officier van justitie belast met: 

a. de strafrechtelijke handhaving van de rechtsorde op de beleidsterreinen waarvoor Onze betrokken Minister verantwoordelijkheid draagt;  

b. de strafrechtelijke handhaving van de rechtsorde op een beleidsterrein waarvoor een andere minister dan de onder a. bedoelde, verantwoordelijkheid draagt en die door die minister in overeenstemming met Onze betrokken Minister en Onze Minister van Justitie aan die bijzondere opsporingsdienst is opgedragen;  

c. opsporingshandelingen in verband met strafbare feiten die zijn geconstateerd in het kader van de taakuitoefening bedoeld onder a. en b., en die met die taakuitoefening verband houden;  

d. de opsporing van andere strafbare feiten, indien de bijzondere opsporingsdienst daarmee is belast door de officier van justitie.    

### Artikel  4  

De officier van justitie kan, onverlet de toepassing van [artikel 80, vierde lid, van de Algemene wet inzake rijksbelastingen](../../../../../../../wet/algemene/wet/inzake/rijksbelastingen/BWBR0002320/README.md), de betrokken opsporingsambtenaren de nodige aanwijzingen geven voor de vervulling van de in artikel 3 bedoelde taken.  

### Artikel  5  

De opsporingsambtenaar is bevoegd zijn taak uit te oefenen in het gehele land.  

### Artikel  6  

1.  De opsporingsambtenaar is bevoegd in de rechtmatige uitoefening van zijn taak geweld te gebruiken, wanneer het daarmee beoogde doel dit, mede gelet op de aan het gebruik van geweld verbonden gevaren, rechtvaardigt en dat doel niet op een andere wijze kan worden bereikt.   
2.  Aan het gebruik van geweld gaat zo mogelijk een waarschuwing vooraf.   
3.  De opsporingsambtenaar is bevoegd tot het onderzoek aan de kleding van personen bij de uitoefening van een hem wettelijk toegekende bevoegdheid of bij een handeling ter uitvoering van zijn taak, indien uit feiten of omstandigheden blijkt dat een onmiddellijk gevaar dreigt voor hun leven of veiligheid, die van de opsporingsambtenaar zelf of van derden en dit onderzoek noodzakelijk is ter afwending van dit gevaar.   
4.  De uitoefening van de bevoegdheden, bedoeld in het eerste en derde lid, dient in verhouding tot het beoogde doel redelijk en gematigd te zijn.   
5.  Met overeenkomstige toepassing van [artikel 9 van de Politiewet 1993](../../../../../../../wet/politiewet/1993/BWBR0006299/README.md) wordt een ambtsinstructie voor de opsporingsambtenaren vastgesteld.   

### Artikel  6a  

De opsporingsambtenaar is bevoegd tot het vorderen van inzage in een identiteitsbewijs als bedoeld in [artikel 1 van de Wet op de identificatieplicht](../../../../../../../wet/wet/op/de/identificatieplicht/BWBR0006297/README.md) van personen, voor zover dat redelijkerwijs noodzakelijk is voor de uitoefening van zijn taak.  

### Hoofdstuk  III  

####Toezicht op de bijzondere opsporingsdiensten en opsporingsambtenaren

### Artikel  7  

1.  Het College van procureurs-generaal ziet erop toe dat de bijzondere opsporingsdiensten de taken, bedoeld in artikel 3, naar behoren uitvoeren.   
2.  Het hoofd van het functioneel parket heeft tot taak erop toe te zien dat: 

a. de opsporingsambtenaar beschikt over de bekwaamheid en betrouwbaarheid die noodzakelijk zijn voor de uitoefening van opsporingsbevoegdheden;  

b. de opsporingsambtenaar zijn taak op de juiste wijze uitoefent.     
3.  Bij algemene maatregel van bestuur, op voordracht van Onze Minister van Justitie, worden regels gegeven met betrekking tot de bekwaamheid en betrouwbaarheid die noodzakelijk zijn voor de uitoefening van opsporingsbevoegdheden.   

### Artikel  8  

Het College van procureurs-generaal kan Onze betrokken Minister adviseren over de uitoefening van de taken van de bijzondere opsporingsdienst en de feitelijke toepassing van de opsporingsbevoegdheden door de opsporingsambtenaren.  

### Hoofdstuk  IV  

####Organisatie en beleid

### Artikel  9  

1.  De bijzondere opsporingsdienst is als afzonderlijke organisatorische eenheid geplaatst in de organisatie van het ministerie waartoe deze behoort.   
2.  De aanstelling van het hoofd van de bijzondere opsporingsdienst, op voordracht van Onze betrokken Minister, geschiedt na overleg met Onze Minister van Justitie.   

### Artikel  10  

Onze betrokken Minister en Onze Minister van Justitie stellen, gehoord het College van procureurs-generaal, periodiek de hoofdlijnen van het beleid met betrekking tot de taakuitoefening door de bijzondere opsporingsdiensten vast.  

### Artikel  11  

1.  Jaarlijks stellen Onze betrokken Minister en het College van procureurs-generaal voor het komende jaar, met inachtneming van de hoofdlijnen van het beleid met betrekking tot de taakuitoefening door de bijzondere opsporingsdiensten, bedoeld in artikel 10, een handhavingsarrangement vast, waarin de wederzijdse afspraken over opsporing en afhandeling van de opsporingsonderzoeken zijn opgenomen.   
2.  Onze betrokken Minister en het College van procureurs-generaal stellen jaarlijks een jaarverslag vast over de verwezenlijking van de afspraken in het handhavingsarrangement.   
3.  Onze betrokken Minister zendt het jaarverslag na de vaststelling ervan aan de Staten-Generaal.   

### Artikel  12  

1.  Er is een eenheid binnen de bijzondere opsporingsdienst die, onder gezag van de officier van justitie, persoonsgegevens verwerkt ten behoeve van het voorkomen en opsporen van misdrijven die gezien hun ernst, frequentie of het georganiseerd verband waarin ze worden gepleegd, een ernstige inbreuk kunnen maken op de rechtsorde op de terreinen waarop de bijzondere opsporingsdienst een taak heeft als bedoeld in artikel 3.   
2.  Bij regeling van Onze betrokken Minister in overeenstemming met Onze Ministers van Justitie en van Binnenlandse Zaken en Koninkrijksrelaties worden regels gesteld omtrent de werkzaamheden van de eenheid.   

### Hoofdstuk  V  

####Samenwerking met de politie en andere diensten

### Artikel  13  

1.  Onze betrokken Minister, Onze Minister van Justitie en Onze Minister van Binnenlandse Zaken en Koninkrijksrelaties kunnen tezamen bij ministeriële regeling regels geven over de samenwerking tussen de bijzondere opsporingsdienst en de politie.   
2.  Onze betrokken Minister, Onze Minister van Justitie en Onze Minister van Defensie kunnen tezamen bij ministeriële regeling regels geven over de samenwerking tussen de bijzondere opsporingsdienst en de Koninklijke marechaussee.   
3.  Onze betrokken Ministers en Onze Minister van Justitie kunnen tezamen bij ministeriële regeling regels geven over de samenwerking van bijzondere opsporingsdiensten onderling.   
4.  Onze betrokken Ministers en Onze Minister van Justitie, eventueel in overeenstemming met andere terzake verantwoordelijke ministers kunnen, op de terreinen waarop de bijzondere opsporingsdiensten een taak hebben als bedoeld in artikel 3, tezamen bij ministeriële regeling regels geven over de samenwerking van bijzondere opsporingsdiensten met toezichthoudende instanties.   

### Hoofdstuk  VI  

####Behandeling van klachten

### Artikel  14  

1.  Onze betrokken Minister draagt zorg voor de behandeling van een klacht over een gedraging van een opsporingsambtenaar. Onze betrokken Minister stelt nadere regels vast over de behandeling van klachten over gedragingen van opsporingsambtenaren.   
2.  In een ministeriële regeling als bedoeld in het eerste lid, wordt voorzien in: 

a. de instelling van een commissie, bestaande uit onafhankelijke leden, die overeenkomstig [Hoofdstuk 9, afdeling 9.3, van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md), is belast met de behandeling van klachten en advisering over de afhandeling daarvan;  

b. de registratie van de ingediende klachten en, indien beschikbaar, de daarop genomen beslissingen, alsmede  

c. een jaarlijkse publicatie van de geregistreerde klachten en beslissingen.     

### Artikel  15  

Tenzij reeds naar tevredenheid van de klager aan diens klacht tegemoet is gekomen, wordt van de klacht onverwijld na de ontvangst daarvan afschrift gezonden aan het functioneel parket. Het hoofd van het functioneel parket wordt in de gelegenheid gesteld advies over de afhandeling van de klacht uit te brengen.  

### Artikel  16  

In afwijking van [artikel 9:11, eerste lid, van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md) wordt de klacht afgehandeld binnen veertien weken na de ontvangst van het klaagschrift.  

### Hoofdstuk  VII  

####Slotbepalingen

### Artikel  17  

Wijzigt het Wetboek van Strafvordering.   

### Artikel  18  

Wijzigt de Wet op de rechterlijke organisatie.   

### Artikel  19  

Wijzigt de Wet rechtspositie rechterlijke ambtenaren.   

### Artikel  20  

Wijzigt de Wet wapens en munitie.   

### Artikel  21  

Wijzigt de Politiewet 1993.   

### Artikel  22  

Deze wet treedt in werking op een bij koninklijk besluit te bepalen tijdstip.  

### Artikel  23  

Deze wet wordt aangehaald als: Wet op de bijzondere opsporingsdiensten.  

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te ’s-Gravenhage 
29 mei 2006  
Beatrix  

De Minister van Justitie, 
J. P. H.Donner 

De Minister van Financiën, 
G.Zalm 

De Minister van Volkshuisvesting, Ruimtelijke Ordening en Milieubeheer, 
S. M.Dekker 

De Minister van Landbouw, Natuur en Voedselkwaliteit, 
C. P.Veerman 

De Minister van Sociale Zaken en Werkgelegenheid, 
A. J.de Geus 

de *zevenentwintigste* juni 2006 

De Minister van Justitie, 
J. P. H.Donner  
