<meta http-equiv='Content-Type' content='text/html; charset=utf-8' />

##Wet van 31 oktober 1991, houdende regelen betreffende de openbaarheid van bestuur

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het, mede gelet op [artikel 110 van de Grondwet](../../../../../../wet/grondwet/BWBR0001840/README.md), met het oog op een goede en democratische bestuursvoering wenselijk is gebleken de regelen met betrekking tot de openheid en openbaarheid van bestuur aan te passen en deze zoveel mogelijk in de wet op te nemen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:     
### Hoofdstuk  I  

####Definities

### Artikel  1  

In deze wet en de daarop berustende bepalingen wordt verstaan onder: 

a. document: een bij een bestuursorgaan berustend schriftelijk stuk of ander materiaal dat gegevens bevat;  

b. bestuurlijke aangelegenheid: een aangelegenheid die betrekking heeft op beleid van een bestuursorgaan, daaronder begrepen de voorbereiding en de uitvoering ervan;  

c. intern beraad: het beraad over een bestuurlijke aangelegenheid binnen een bestuursorgaan, dan wel binnen een kring van bestuursorganen in het kader van de gezamenlijke verantwoordelijkheid voor een bestuurlijke aangelegenheid;  

d. niet-ambtelijke adviescommissie: een van overheidswege ingestelde instantie, met als taak het adviseren van een of meer bestuursorganen en waarvan geen ambtenaren lid zijn, die het bestuursorgaan waaronder zij ressorteren adviseren over de onderwerpen die aan de instantie zijn voorgelegd. Ambtenaren, die secretaris of adviserend lid zijn van een adviesinstantie, worden voor de toepassing van deze bepaling niet als leden daarvan beschouwd;  

e. ambtelijke of gemengd samengestelde adviescommissie: een instantie, met als taak het adviseren van één of meer bestuursorganen, die geheel of gedeeltelijk is samengesteld uit ambtenaren, tot wier functie behoort het adviseren van het bestuursorgaan waaronder zij ressorteren over de onderwerpen die aan de instantie zijn voorgelegd;  

f. persoonlijke beleidsopvatting: een opvatting, voorstel, aanbeveling of conclusie van een of meer personen over een bestuurlijke aangelegenheid en de daartoe door hen aangevoerde argumenten;  

g. milieu-informatie: hetgeen daaronder wordt verstaan in [artikel 19.1a van de Wet milieubeheer](../../../../../../wet/wet/milieubeheer/BWBR0003245/README.md);  

h. hergebruik: het gebruik van informatie die openbaar is op grond van deze of een andere wet en die is neergelegd in documenten berustend bij een overheidsorgaan, voor andere doeleinden dan het oorspronkelijke doel binnen de publieke taak waarvoor de informatie is geproduceerd;  

i. overheidsorgaan: 

1°. een orgaan van een rechtspersoon die krachtens publiekrecht is ingesteld, of  

2°. een ander persoon of college, met enig openbaar gezag bekleed.      

### Artikel  1a  

1.  Deze wet is van toepassing op de volgende bestuursorganen: 

a. Onze Ministers;  

b. de bestuursorganen van provincies, gemeenten, waterschappen en publiekrechtelijke bedrijfsorganisatie;  

c. bestuursorganen die onder de verantwoordelijkheid van de onder a en b genoemde organen werkzaam zijn;  

d. andere bestuursorganen, voor zover niet bij algemene maatregel van bestuur uitgezonderd.     
2.  In afwijking van het eerste lid, onder d, is deze wet op de krachtens die bepaling uitgezonderde bestuursorganen van toepassing voorzover het gaat om het verstrekken van milieu-informatie.   

### Hoofdstuk  II  

####Openbaarheid

### Artikel  2  

1.  Een bestuursorgaan verstrekt bij de uitvoering van zijn taak, onverminderd het elders bij wet bepaalde, informatie overeenkomstig deze wet en gaat daarbij uit van het algemeen belang van openbaarheid van informatie.   
2.  Het bestuursorgaan draagt er zo veel mogelijk zorg voor dat de informatie die het overeenkomstig deze wet verstrekt, actueel, nauwkeurig en vergelijkbaar is.   

### Hoofdstuk  III  

####Informatie op verzoek

### Artikel  3  

1.  Een ieder kan een verzoek om informatie neergelegd in documenten over een bestuurlijke aangelegenheid richten tot een bestuursorgaan of een onder verantwoordelijkheid van een bestuursorgaan werkzame instelling, dienst of bedrijf.   
2.  De verzoeker vermeldt bij zijn verzoek de bestuurlijke aangelegenheid of het daarop betrekking hebbend document, waarover hij informatie wenst te ontvangen.   
3.  De verzoeker behoeft bij zijn verzoek geen belang te stellen.   
4.  Indien een verzoek te algemeen geformuleerd is, verzoekt het bestuursorgaan de verzoeker zo spoedig mogelijk om zijn verzoek te preciseren en is het hem daarbij behulpzaam.   
5.  Een verzoek om informatie wordt ingewilligd met inachtneming van het bepaalde in de artikelen 10 en 11.   

### Artikel  4  

Indien het verzoek betrekking heeft op gegevens in documenten die berusten bij een ander bestuursorgaan dan dat waarbij het verzoek is ingediend, wordt de verzoeker zo nodig naar dat orgaan verwezen. Is het verzoek schriftelijk gedaan, dan wordt het doorgezonden onder mededeling van de doorzending aan de verzoeker.  

### Artikel  5  

1.  De beslissing op een verzoek om informatie wordt mondeling of schriftelijk genomen.   
2.  Een gehele of gedeeltelijke afwijzing van een schriftelijk verzoek om informatie vindt schriftelijk plaats. In geval van een mondeling verzoek vindt een afwijzing schriftelijk plaats, indien de verzoeker daarom vraagt. De verzoeker wordt op deze mogelijkheid gewezen.   
3.  De beslissing wordt eveneens schriftelijk genomen indien het verzoek om informatie een derde betreft en deze daarom heeft verzocht. In dat geval wordt tevens aan de derde de op hem betrekking hebbende informatie toegezonden.   

### Artikel  6  

1.  Het bestuursorgaan beslist op het verzoek om informatie zo spoedig mogelijk, doch uiterlijk binnen vier weken gerekend vanaf de dag na die waarop het verzoek is ontvangen.   
2.  Het bestuursorgaan kan de beslissing voor ten hoogste vier weken verdagen. Van de verdaging wordt voor de afloop van de eerste termijn schriftelijk gemotiveerd mededeling gedaan aan de verzoeker.   
3.  Onverminderd [artikel 4:15 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) wordt de termijn voor het geven van een beschikking opgeschort gerekend vanaf de dag na die waarop het bestuursorgaan de verzoeker meedeelt dat toepassing is gegeven aan [artikel 4:8 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md), tot de dag waarop door de belanghebbende of belanghebbenden een zienswijze naar voren is gebracht of de daarvoor gestelde termijn ongebruikt is verstreken.   
4.  Indien de opschorting, bedoeld in het derde lid, eindigt, doet het bestuursorgaan daarvan zo spoedig mogelijk mededeling aan de verzoeker, onder vermelding van de termijn binnen welke de beschikking alsnog moet worden gegeven.   
5.  Indien het bestuursorgaan heeft besloten informatie te verstrekken, wordt de informatie verstrekt tegelijk met de bekendmaking van het besluit, tenzij naar verwachting een belanghebbende bezwaar daar tegen heeft, in welk geval de informatie niet eerder wordt verstrekt dan twee weken nadat de beslissing is bekendgemaakt.   
6.  Voor zover het verzoek betrekking heeft op het verstrekken van milieu-informatie: 

a. bedraagt de uiterste beslistermijn in afwijking van het eerste lid twee weken indien het bestuursorgaan voornemens is de milieu-informatie te verstrekken terwijl naar verwachting een belanghebbende daar bezwaar tegen heeft;  

b. kan de beslissing slechts worden verdaagd op grond van het tweede lid, indien de omvang of de gecompliceerdheid van de milieu-informatie een verlenging rechtvaardigt;  

c. zijn het derde en vierde lid niet van toepassing.     

### Artikel  7  

1.  Het bestuursorgaan verstrekt de informatie met betrekking tot de documenten die de verlangde informatie bevatten door: 

a. kopie ervan te geven of de letterlijke inhoud ervan in andere vorm te verstrekken,  

b. kennisneming van de inhoud toe te staan,  

c. een uittreksel of een samenvatting van de inhoud te geven, of  

d. inlichtingen daaruit te verschaffen.     
2.  Het bestuursorgaan verstrekt de informatie in de door de verzoeker verzochte vorm, tenzij: 

a. het verstrekken van de informatie in die vorm redelijkerwijs niet gevergd kan worden;  

b. de informatie reeds in een andere, voor de verzoeker gemakkelijk toegankelijke vorm voor het publiek beschikbaar is.     
3.  Indien het verzoek betrekking heeft op milieu-informatie als bedoeld in [artikel 19.1a, eerste lid, onder b, van de Wet milieubeheer](../../../../../../wet/wet/milieubeheer/BWBR0003245/README.md), verstrekt het bestuursorgaan, zo nodig, en indien deze informatie voorhanden is, tevens informatie over de methoden die zijn gebruikt bij het samenstellen van eerstbedoelde informatie.   

### Hoofdstuk  IV  

####Informatie uit eigen beweging

### Artikel  8  

1.  Het bestuursorgaan dat het rechtstreeks aangaat, verschaft uit eigen beweging informatie over het beleid, de voorbereiding en de uitvoering daaronder begrepen, zodra dat in het belang is van een goede en democratische bestuursvoering.   
2.  Het bestuursorgaan draagt er zorg voor dat de informatie wordt verschaft in begrijpelijke vorm, op zodanige wijze, dat belanghebbende en belangstellende burgers zoveel mogelijk worden bereikt en op zodanige tijdstippen, dat deze hun inzichten tijdig ter kennis van het bestuursorgaan kunnen brengen.   

### Artikel  9  

1.  Het bestuursorgaan dat het rechtstreeks aangaat draagt zorg voor het openbaar maken, zo nodig en mogelijk met toelichting, van door niet-ambtelijke adviescommissies aan het orgaan uitgebrachte adviezen met het oog op het te vormen beleid, tezamen met de door het orgaan aan de commissies voorgelegde adviesaanvragen en voorstellen.   
2.  Uiterlijk binnen vier weken nadat de adviezen zijn ontvangen heeft openbaarmaking plaats en wordt daarvan mededeling gedaan in de *Staatscourant* of een andere vanwege de overheid algemeen verkrijgbaar gestelde periodiek. Van een gehele of gedeeltelijke niet-openbaarmaking wordt op gelijke wijze mededeling gedaan.   
3.  De in het eerste lid bedoelde stukken kunnen worden openbaar gemaakt door deze: 

a. op te nemen in een algemeen verkrijgbare uitgave,  

b. afzonderlijk uit te geven en algemeen verkrijgbaar te stellen, of  

c. ter inzage te leggen, in kopie te verstrekken of uit te lenen.     

### Hoofdstuk  V  

####Uitzonderingsgronden en beperkingen

### Artikel  10  

1.  Het verstrekken van informatie ingevolge deze wet blijft achterwege voor zover dit: 

a. de eenheid van de Kroon in gevaar zou kunnen brengen;  

b. de veiligheid van de Staat zou kunnen schaden;  

c. bedrijfs- en fabricagegegevens betreft, die door natuurlijke personen of rechtspersonen vertrouwelijk aan de overheid zijn meegedeeld;  

d. persoonsgegevens betreft als bedoeld in [paragraaf 2 van hoofdstuk 2 van de Wet bescherming persoonsgegevens](../../../../../../wet/wet/bescherming/persoonsgegevens/BWBR0011468/README.md), tenzij de verstrekking kennelijk geen inbreuk op de persoonlijke levenssfeer maakt.     
2.  Het verstrekken van informatie ingevolge deze wet blijft eveneens achterwege voor zover het belang daarvan niet opweegt tegen de volgende belangen: 

a. de betrekkingen van Nederland met andere staten en met internationale organisaties;  

b. de economische of financiële belangen van de Staat, de andere publiekrechtelijke lichamen of de in artikel 1a, onder c en d, bedoelde bestuursorganen;  

c. de opsporing en vervolging van strafbare feiten;  

d. inspectie, controle en toezicht door bestuursorganen;  

e. de eerbiediging van de persoonlijke levenssfeer;  

f. het belang, dat de geadresseerde erbij heeft als eerste kennis te kunnen nemen van de informatie;  

g. het voorkomen van onevenredige bevoordeling of benadeling van bij de aangelegenheid betrokken natuurlijke personen of rechtspersonen dan wel van derden.     
3.  Het tweede lid, aanhef en onder e, is niet van toepassing voorzover de betrokken persoon heeft ingestemd met openbaarmaking.   
4.  Het eerste lid, aanhef en onder c en d, het tweede lid, aanhef en onder e, en het zevende lid, aanhef en onder a, zijn niet van toepassing voorzover het milieu-informatie betreft die betrekking heeft op emissies in het milieu. Voorts blijft in afwijking van het eerste lid, aanhef en onder c, het verstrekken van milieu-informatie uitsluitend achterwege voorzover het belang van openbaarmaking niet opweegt tegen het daar genoemde belang.   
5.  Het tweede lid, aanhef en onder b, is van toepassing op het verstrekken van milieu-informatie voor zover deze handelingen betreft met een vertrouwelijk karakter.   
6.  Het tweede lid, aanhef en onder g, is niet van toepassing op het verstrekken van milieu-informatie.   
7.  Het verstrekken van milieu-informatie ingevolge deze wet blijft eveneens achterwege voorzover het belang daarvan niet opweegt tegen de volgende belangen: 

a. de bescherming van het milieu waarop deze informatie betrekking heeft;  

b. de beveiliging van bedrijven en het voorkomen van sabotage.     
8.  Voorzover het vierde lid, eerste volzin, niet van toepassing is, wordt bij het toepassen van het eerste, tweede en zevende lid op milieu-informatie in aanmerking genomen of deze informatie betrekking heeft op emissies in het milieu.   

### Artikel  11  

1.  In geval van een verzoek om informatie uit documenten, opgesteld ten behoeve van intern beraad, wordt geen informatie verstrekt over daarin opgenomen persoonlijke beleidsopvattingen.   
2.  Over persoonlijke beleidsopvattingen kan met het oog op een goede en democratische bestuursvoering informatie worden verstrekt in niet tot personen herleidbare vorm. Indien degene die deze opvattingen heeft geuit of zich erachter heeft gesteld, daarmee heeft ingestemd, kan de informatie in tot personen herleidbare vorm worden verstrekt.   
3.  Met betrekking tot adviezen van een ambtelijke of gemengd samengestelde adviescommissie kan het verstrekken van informatie over de daarin opgenomen persoonlijke beleidsopvattingen plaatsvinden, indien het voornemen daartoe door het bestuursorgaan dat het rechtstreeks aangaat aan de leden van de adviescommissie voor de aanvang van hun werkzaamheden kenbaar is gemaakt.   
4.  In afwijking van het eerste lid wordt bij milieu-informatie het belang van de bescherming van de persoonlijke beleidsopvattingen afgewogen tegen het belang van openbaarmaking. Informatie over persoonlijke beleidsopvattingen kan worden verstrekt in niet tot personen herleidbare vorm. Het tweede lid, tweede volzin, is van overeenkomstige toepassing.   

### Hoofdstuk  V-A  

####Hergebruik

### Artikel  11a  

1.  Dit hoofdstuk is niet van toepassing op: 

a. informatie, zijnde een werk van letterkunde, wetenschap of kunst in de zin van de [Auteurswet](../../../../../../wet/auteurswet/BWBR0001886/README.md), een opname van uitvoering, fonogram, eerste vastlegging van een film of een opname van een programma in de zin van de [Wet op de naburige rechten](../../../../../../wet/wet/op/de/naburige/rechten/BWBR0005921/README.md) of een databank in de zin van de [Databankenwet](../../../../../../wet/databankenwet/BWBR0010591/README.md) en waarvan een overheidsorgaan niet de maker, uitvoerend kunstenaar, producent van fonogrammen, producent van de eerste vastlegging van films, omroeporganisatie of producent van een databank dan wel rechtverkrijgende is;  

b. informatie in het bezit van openbare omroepen of hun dochterondernemingen, of van andere overheidsorganen of hun dochterondernemingen ten behoeve van de vervulling van een publieke omroeptaak;  

c. informatie in het bezit van onderwijs- en onderzoeksinstellingen;  

d. informatie in het bezit van culturele instellingen;  

e. informatie die tussen overheidsorganen uitsluitend met het oog op de vervulling van hun openbare taken wordt uitgewisseld.     
2.  In afwijking van artikel 1a, eerste lid, onder d, is dit hoofdstuk van toepassing op de krachtens die bepaling uitgezonderde bestuursorganen voor zover het gaat om hergebruik.   

### Artikel  11b  

1.  Een ieder kan een verzoek om hergebruik richten tot een overheidsorgaan of een onder verantwoordelijkheid van een overheidsorgaan werkzame instelling, dienst of bedrijf.   
2.  De verzoeker vermeldt bij zijn verzoek de informatie die hij wenst te hergebruiken.   
3.  De verzoeker behoeft bij zijn verzoek geen belang te stellen.   
4.  Indien een verzoek te algemeen geformuleerd is, verzoekt het overheidsorgaan de verzoeker zo spoedig mogelijk om zijn verzoek te preciseren en is het hem daarbij behulpzaam.   

### Artikel  11c  

De artikelen 4 tot en met 7 zijn van overeenkomstige toepassing.  

### Artikel  11d  

Voor hergebruik beschikbare documenten worden zoveel mogelijk langs elektronische weg beschikbaar gesteld.  

### Artikel  11e  

Een overheidsorgaan is niet verplicht vervaardiging van documenten voort te zetten, enkel met het oog op hergebruik.  

### Artikel  11f  

De voorwaarden voor hergebruik zijn voor vergelijkbare categorieën van hergebruik gelijk.  

### Artikel  11g  

1.  Een exclusief recht tot hergebruik wordt niet verleend, tenzij dat noodzakelijk is voor het verlenen van een dienst van algemeen belang.   
2.  Indien een exclusief recht wordt verleend voor een dienst van algemeen belang, wordt minstens elke drie jaar door het overheidsorgaan dat het exclusieve recht heeft verleend, bezien of de reden voor het verlenen van het exclusieve recht nog aanwezig is.   
3.  Elk exclusief recht op hergebruik dat wordt verleend, wordt op de voorgeschreven wijze bekendgemaakt.   

### Artikel  11h  

1.  De totale inkomsten uit het verstrekken en het verlenen van toestemming voor hergebruik zijn niet hoger dan de kosten van verzameling, productie, vermenigvuldiging en verspreiding van de informatie, vermeerderd met een redelijk rendement op investeringen.   
2.  Bij of krachtens algemene maatregel van bestuur kunnen nadere regels gesteld worden met betrekking tot de totale inkomsten van het eerste lid.   

### Artikel  11i  

Ten aanzien van overheidsorganen die geen bestuursorgaan zijn, zijn [titel 1.1](../../../../../../wet/algemene/wet/bestuursrecht/BWBR0005537/README.md), [hoofdstuk 2](../../../../../../wet/algemene/wet/bestuursrecht/BWBR0005537/README.md), de [afdelingen 3.1](../../../../../../wet/algemene/wet/bestuursrecht/BWBR0005537/README.md), [3.2](../../../../../../wet/algemene/wet/bestuursrecht/BWBR0005537/README.md), [3.6](../../../../../../wet/algemene/wet/bestuursrecht/BWBR0005537/README.md) en [3.7](../../../../../../wet/algemene/wet/bestuursrecht/BWBR0005537/README.md), [titel 4.1](../../../../../../wet/algemene/wet/bestuursrecht/BWBR0005537/README.md), [hoofdstuk 6](../../../../../../wet/algemene/wet/bestuursrecht/BWBR0005537/README.md), de [afdelingen 7.1](../../../../../../wet/algemene/wet/bestuursrecht/BWBR0005537/README.md) en [7.2](../../../../../../wet/algemene/wet/bestuursrecht/BWBR0005537/README.md), [hoofdstuk 8](../../../../../../wet/algemene/wet/bestuursrecht/BWBR0005537/README.md) en [titel 10.1 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) van overeenkomstige toepassing.  

### Hoofdstuk  VI  

####Overige bepalingen

### Artikel  12  

Bij of krachtens algemene maatregel van bestuur kunnen voor de centrale overheid regels worden gesteld met betrekking tot in rekening te brengen vergoedingen voor het ingevolge een verzoek om informatie vervaardigen van kopieën van documenten en uittreksels of samenvattingen van de inhoud daarvan.  

### Artikel  13  

Deze wet verplicht niet tot het openbaar maken van adviezen van de Raad van State en van niet-ambtelijke adviescommissies die zijn uitgebracht voor 1 mei 1980.  

### Artikel  14  

Nadere regels omtrent de uitvoering van het bij of krachtens deze wet bepaalde kunnen worden gesteld: 

a. voor de centrale overheid bij of krachtens een besluit van Onze Minister-President in overeenstemming met het gevoelen van de ministerraad;  

b. voor de provincies, gemeenten, waterschappen en de andere in artikel 1a, onder c en d, bedoelde bestuursorganen door hun besturen.    

### Artikel  16  

Exclusieve rechten tot hergebruik, die vóór de inwerkingtreding van deze wet zijn verleend, worden na afloop van het desbetreffende contract niet opnieuw verleend, of vervallen, indien het contract een langere looptijd heeft dan tot en met 31 december 2008, met ingang van die datum van rechtswege.  

### Artikel  17  

Onze Minister-President, Minister van Algemene Zaken, en Onze Minister van Binnenlandse Zaken zenden binnen vijf jaar na het in werking treden van deze wet aan de Staten-Generaal een verslag over de wijze waarop zij is toegepast.  

### Hoofdstuk  VII  

####Wijziging van enige wetten

### Artikel  18  

Bevat wijzigingen in andere regelgeving.   

### Artikel  19  

Voor adviezen, voordrachten en andere voorstellen van de Raad van State, uitgebracht voor het tijdstip van inwerkingtreding van deze wet, blijven de op de dag voor de inwerkingtreding geldende wettelijke bepalingen van kracht.  

### Artikel  20  

Bevat wijzigingen in andere regelgeving.   

### Artikel  21  

Op verzoeken op grond van de [Archiefwet 1962](../../../../../../wet/archiefwet/1995/BWBR0007376/README.md) (*Stb.* 1962, 313) tot raadpleging of gebruik van vóór de inwerkingtreding van deze wet in een archiefbewaarplaats berustende archiefbescheiden blijven de voor de inwerkingtreding van deze wet gestelde beperkingen ten aanzien van de openbaarheid van kracht.  

### Artikel  22  

Bevat wijzigingen in andere regelgeving.   

### Artikel  23  

Bevat wijzigingen in andere regelgeving.   

### Artikel  24  

Bevat wijzigingen in andere regelgeving.   

### Hoofdstuk  VIII  

####Slotbepalingen

### Artikel  25  

De Wet openbaarheid van bestuur (*Stb.* 1978, 581) wordt ingetrokken.  

### Artikel  26  

Deze wet treedt in werking op een bij koninklijk besluit te bepalen tijdstip.  

### Artikel  27  

Deze wet kan worden aangehaald als Wet openbaarheid van bestuur.  

Lasten en bevelen dat deze in het *Staatsblad* zal worden geplaatst, en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
31 oktober 1991  
Beatrix  

De Minister-President, 
Minister van Algemene Zaken, 
R. F. M. Lubbers   

De Minister van Binnenlandse Zaken, 
C. I. Dales   

de eenendertigste december 1991 

De Minister van Justitie, 
E. M. H. Hirsch Ballin    
