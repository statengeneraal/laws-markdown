<meta http-equiv='Content-Type' content='text/html; charset=utf-8' />

##Wet van 13 mei 2004 tot aanpassing van het Burgerlijk Wetboek, het Wetboek van Burgerlijke Rechtsvordering, het Wetboek van Strafrecht en de Wet op de economische delicten ter uitvoering van richtlijn nr. 2000/31/EG van het Europees Parlement en de Raad van de Europese Unie van 8 juni 2000 betreffende bepaalde juridische aspecten van de diensten van de informatiemaatschappij, met name de elektronische handel, in de interne markt (PbEG L 178) (Aanpassingswet richtlijn inzake elektronische handel)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het Burgerlijk Wetboek, het [Wetboek van Burgerlijke Rechtsvordering](../../../../../../../wet/wetboek/van/burgerlijke/rechtsvordering/BWBR0001827/README.md), het [Wetboek van Strafrecht](../../../../../../../wet/wet/van/3/maart/1881/BWBR0001854/README.md) en de [Wet economische delicten](../../../../../../../wet/wet/op/de/economische/delicten/BWBR0002063/README.md) moeten worden aangepast aan richtlijn 2000/31/EG van het Europees Parlement en de Raad van de Europese Unie van 8 juni 2000 betreffende bepaalde juridische aspecten van de diensten van de informatiemaatschappij, met name de elektronische handel, in de interne markt;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  I  

Wijzigt het Burgerlijk Wetboek.   

### Artikel  II  

Wijzigt het Wetboek van Burgerlijke Rechtsvordering.   

### Artikel  III  

Wijzigt het Wetboek van Strafrecht.   

### Artikel  IV  

Wijzigt de Wet op de economische delicten.   

### Artikel  V  

1.  Diensten van de informatiemaatschappij als bedoeld in [artikel 15d, derde lid, van Boek 3 van het Burgerlijk Wetboek](../../../../../../../wet/burgerlijk/wetboek/boek/3/BWBR0005291/README.md), voldoen aan de daarvoor in de lidstaat van de Europese Unie van vestiging van de dienstverlener geldende bepalingen die vallen binnen het gecoördineerd gebied als bedoeld in Richtlijn 2000/31/EG van het Europees Parlement en de Raad van de Europese Gemeenschappen van 8 juni 2000, betreffende bepaalde juridische aspecten van de diensten van de informatiemaatschappij, met name de elektronische handel, in de interne markt.   
2.  In het bijzonder is een in Nederland gevestigde verlener van diensten als bedoeld in lid 1 tegenover een afnemer, gevestigd in een lidstaat van de Europese Unie of in een staat die partij is bij de Overeenkomst betreffende de Europese Economische Ruimte, gebonden aan de [artikelen 15d](../../../../../../../wet/burgerlijk/wetboek/boek/3/BWBR0005291/README.md) en [15e van Boek 3](../../../../../../../wet/burgerlijk/wetboek/boek/3/BWBR0005291/README.md) alsmede de [artikelen 227b](../../../../../../../wet/burgerlijk/wetboek/boek/6/BWBR0005289/README.md) en [227c van Boek 6 van het Burgerlijk Wetboek](../../../../../../../wet/burgerlijk/wetboek/boek/6/BWBR0005289/README.md).   
3.  In het bijzonder kan voorts een in Nederland gevestigde verlener van diensten van de informatiemaatschappij een beroep doen op [artikel 196c van Boek 6 van het Burgerlijk Wetboek](../../../../../../../wet/burgerlijk/wetboek/boek/6/BWBR0005289/README.md).   
4.  Voor de toepassing van het eerste lid wordt onder lidstaat van de Europese Unie mede verstaan een staat die partij is bij de Overeenkomst betreffende de Europese Economische Ruimte.   
5.  Het eerste lid is niet van toepassing op de gebieden vermeld in de bijlage bij Richtlijn 2000/31/EG van het Europees Parlement en de Raad van de Europese Gemeenschappen van 8 juni 2000, betreffende bepaalde juridische aspecten van de diensten van de informatiemaatschappij, met name de elektronische handel, in de interne markt.   
6.  In afwijking van het eerste lid kunnen maatregelen worden genomen ten aanzien van een bepaalde dienst van de informatiemaatschappij, indien: 

a. de maatregelen noodzakelijk zijn in verband met: 

– de openbare orde, in het bijzonder de preventie van, het onderzoek naar, de opsporing en de vervolging van strafbare feiten, waaronder begrepen de bescherming van minderjarigen en de bestrijding van het aanzetten tot haat wegens ras, geslacht, godsdienst of nationaliteit en van schendingen van de menselijke waardigheid ten aanzien van individuen,  

– de bescherming van de volksgezondheid,  

– de openbare veiligheid, met inbegrip van het waarborgen van de nationale veiligheid en defensie,  

– de bescherming van consumenten, met inbegrip van beleggers;    

b. de maatregelen niet verder gaan dan nodig is om aantasting van de onder a genoemde belangen op te heffen of een ernstig gevaar daarvoor af te wenden;  

c. de lidstaat waar de verlener van de desbetreffende dienst is gevestigd tevoren is verzocht maatregelen te nemen, maar deze niet of in onvoldoende mate zijn genomen, alsmede de Europese Commissie en deze lidstaat tevoren in kennis zijn gesteld van het voornemen de maatregelen te nemen.     
7.  In gevallen waarin in verband met de in het zesde lid, onder a, genoemde belangen onverwijld moet worden opgetreden, kan worden afgeweken van het zesde lid, onder c. In dat geval worden de Europese Commissie en de desbetreffende lidstaat onverwijld in kennis gesteld van de genomen maatregelen en van de redenen waarom van het zesde lid, onder c, is afgeweken.   

### Artikel  VI  

Deze wet treedt in werking op een bij koninklijk besluit te bepalen tijdstip.  

### Artikel  VII  

Deze wet wordt aangehaald als: Aanpassingswet richtlijn inzake elektronische handel.  

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
13 mei 2004  
Beatrix  

De Minister van Justitie , 
J. P. H. Donner   

De Minister van Economische Zaken , 
L. J. Brinkhorst   

de *vijfentwintigste* mei 2004 

De Minister van Justitie , 
J. P. H. Donner    
