<meta http-equiv='Content-Type' content='text/html; charset=utf-8' />

##Wet van 29 oktober 1992, tot wijziging van de Handelsregisterwet in verband met de uitvoering van de elfde richtlijn van de Raad van de Europese Gemeenschappen inzake het vennootschapsrecht

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het in verband met de uitvoering van de elfde richtlijn van de Raad van de Europese Gemeenschappen van 21 december 1989 betreffende de openbaarmakingsplicht voor in een Lid-Staat opgerichte bijkantoren van vennootschappen die onder het recht van een andere Staat vallen (*PbEG* L 395) noodzakelijk is dat de Handelsregisterwet (*Stb.* 1984, 353) wordt gewijzigd;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  I  

Bevat wijzigingen in andere regelgeving.   

### Artikel  II  

1.  Deze wet treedt in werking met ingang van 1 januari 1993.   
2.  De artikelen 15 *b*, vierde lid, en 15 *d*, vierde lid, van de Handelsregisterwet zijn van toepassing op boekhoudbescheiden betreffende boekjaren die op of na 1 januari 1993 aanvangen.   
3.  Opgaven ter inschrijving in het handelsregister en nederlegging van geschriften ten kantore van het handelsregister, waartoe de verplichting ontstaat als gevolg van de inwerkingtreding van deze wet, moeten binnen drie maanden daarna geschieden.   
4.  Indien op het tijdstip van inwerkingtreding van deze wet in het handelsregister gegevens staan ingeschreven omtrent een onderneming, hoofdnederzetting of nevenvestiging als bedoeld in de artikelen 15*b*, 15*c*, 15 *d* en 15 *e* van de Handelsregisterwet, die op grond van deze artikelen niet behoeven te worden ingeschreven, haalt de Kamer van Koophandel en Fabrieken die gegevens binnen drie maanden na het eerder genoemde tijdstip door. De vorige volzin is niet van toepassing op de inschrijving van gegevens omtrent een nevenvestiging als bedoeld in de artikelen 15 *b*, tweede lid, of 15 *d*, tweede lid, eerste volzin, van de Handelsregisterwet, zoals gewijzigd bij de wet van 7 juli 1993 tot wijziging van de Handelsregisterwet in verband met de registratie van bepaalde nevenvestigingen van vennootschappen als bedoeld in de elfde richtlijn inzake het vennootschapsrecht (*Stb*. 389).   

Lasten en bevelen dat deze in het *Staatsblad* zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
29 oktober 1992  
Beatrix  

De Minister van Economische Zaken, 
J. E. Andriessen   

de negentiende november 1992 

De Minister van Justitie a.i., 
C. I. Dales    
