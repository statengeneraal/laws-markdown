<meta http-equiv='Content-Type' content='text/html; charset=utf-8' />

##Wet van 10 april 1997 tot wijziging van de artikelen 5 en 9 van Boek 1 van het Burgerlijk Wetboek en in verband daarmede van enige andere artikelen van dit Wetboek

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is het recht met betrekking tot de verkrijging van de geslachtsnaam, zoals geregeld in [artikel 5 van Boek 1 van het Burgerlijk Wetboek](../../../../../../../../../../../../wet/burgerlijk/wetboek/boek/1/BWBR0002656/README.md) te wijzigen, alsmede de bevoegdheid van de gehuwde of gehuwd geweest zijnde vrouw om de naam van haar echtgenoot te voeren, ook te geven aan de gehuwde of gehuwd geweest zijnde man;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### ARTIKEL  I  

Wijzigt Boek 1 van het Burgerlijk Wetboek.   

### ARTIKEL  II  

Wijzigt de Wet gemeentelijke basisadministratie persoonsgegevens.   

####Overgangsbepalingen

### ARTIKEL  III  

1.  Indien een kind, dat als ongeboren kind voor de inwerkingtreding van deze wet is erkend, na de inwerkingtreding van deze wet wordt geboren, stelt, in afwijking van [artikel 5, tweede lid](../../../../../../../../../../../../wet/burgerlijk/wetboek/boek/1/BWBR0002656/README.md), de ambtenaar van de burgerlijke stand de ouders in staat naamskeuze te doen ter gelegenheid van de aangifte van de geboorte. [Artikel 5](../../../../../../../../../../../../wet/burgerlijk/wetboek/boek/1/BWBR0002656/README.md) is overigens van toepassing.   
2.  Indien voor de inwerkingtreding van deze wet een adoptie is uitgesproken die na de inwerkingtreding van deze wet in kracht van gewijsde gaat, stelt, in afwijking van [artikel 5, derde lid](../../../../../../../../../../../../wet/burgerlijk/wetboek/boek/1/BWBR0002656/README.md), de ambtenaar van de burgerlijke stand de adoptiefouders of het kind in staat naamskeuze te doen ter gelegenheid van de toevoeging van de latere vermelding van de adoptie aan de akte van geboorte. [Artikel 5](../../../../../../../../../../../../wet/burgerlijk/wetboek/boek/1/BWBR0002656/README.md) is overigens van toepassing.   

### ARTIKEL  IV  

1.  Onverminderd [artikel 5, tiende en elfde lid](../../../../../../../../../../../../wet/burgerlijk/wetboek/boek/1/BWBR0002656/README.md), kunnen tot twee jaar na het tijdstip van inwerkingtreding van deze wet de kinderen van dezelfde ouders krachtens een gemeenschappelijke verklaring van hun ouders, de geslachtsnaam van de moeder verkrijgen, indien aan de volgende voorwaarden is voldaan: 

a. het oudste kind dat in familierechtelijke betrekking tot beide ouders staat, heeft op het tijdstip van het afleggen van de verklaring de leeftijd van twaalf jaren nog niet bereikt;  

b. de verklaring betreft alle kinderen van dezelfde ouders;  

c. de kinderen hebben op het tijdstip van het afleggen van de verklaring allen de geslachtsnaam van de vader;  

d. beide ouders zijn het erover eens dat de kinderen de geslachtsnaam van de moeder behoren te hebben; en  

e. het oudste kind tot wie beide ouders in familierechtelijke betrekking staan, is niet na het tijdstip van inwerkingtreding van deze wet geboren.     
2.  De gemeenschappelijke verklaring kan worden afgelegd ten overstaan van iedere ambtenaar van de burgerlijke stand. Van deze verklaring maakt de ambtenaar van de burgerlijke stand een akte op. De wijziging geschiedt doordat een latere vermelding van de naamskeuze wordt toegevoegd aan de akten van geboorten van de kinderen.   
3.  Hebben ingevolge het eerste lid een of meer kinderen de geslachtsnaam van de moeder gekregen, dan krijgen ook de kinderen van dezelfde ouders die nadien in familierechtelijke betrekking tot beide ouders komen te staan, deze geslachtsnaam.   

### ARTIKEL  V  

Deze wet treedt in werking op een bij koninklijk besluit te bepalen tijdstip en is, wat betreft de geslachtsnaam van een kind en onverminderd artikel IV van deze wet, alleen van toepassing in het geval dat de familierechtelijke betrekking van het kind met beide ouders op of na het tijdstip van inwerkingtreding van de wet ontstaat.  

Lasten en bevelen dat deze in het *Staatsblad* zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
10 april 1997  
Beatrix  

De Staatssecretaris van Justitie, 
E. M. A. Schmitz   

De Minister van Sociale Zaken en Werkgelegenheid, 
A. P. W. Melkert   

de *vierentwintigste* april 1997 

De Minister van Justitie, 
W. Sorgdrager    
