<meta http-equiv='Content-Type' content='text/html; charset=utf-8' />

##Regeling van de Ministers van Binnenlandse Zaken en van Justitie, houdende vaststelling van de bewapening van de politie (Bewapeningsregeling Politie)

De Ministers van Justitie en Binnenlandse Zaken,

Gelet op [artikel 49, eerste lid, van de Politiewet 1993](../../../../wet/politiewet/1993/BWBR0006299/README.md);
Besluiten:    

### Artikel  1  

In deze regeling wordt verstaan onder: 

a. de Ministers: de Ministers van Justitie en van Binnenlandse Zaken en Koninkrijksrelaties;  

b. ambtenaar: een ambtenaar van politie als bedoeld in [artikel 3, eerste lid, onder a, van de Politiewet 1993](../../../../wet/politiewet/1993/BWBR0006299/README.md) met de rang hoger dan die van surveillant van politie;  

c. pistool: het semi-automatisch pistool van het merk Walther, type P5, kaliber 9 millimeter maal 19 millimeter;  

d. pepperspray: de spuitbus met Oleoresin Capsicum (OC) van het merk Defense Technology, type MK-3 of van het merk Sabre, type MK-3;  

e. verdekte pepperspray: de spuitbus met Oleoresin Capsicum (OC), van het merk Sabre, type MK-6, bedoeld om niet zichtbaar te worden gedragen.    

### Artikel  2  

1.  De bewapening van de ambtenaar en van de bijzonder ambtenaar van politie, bedoeld in [artikel 43 van de Politiewet 1993](../../../../wet/politiewet/1993/BWBR0006299/README.md), bestaat tijdens de uitoefening van de dienst uit: 

a. een korte wapenstok van een door de Ministers goedgekeurd merk en type;  

b. de pepperspray;  

c. het pistool.     
2.  De korpsbeheerder kan bepalen dat de ambtenaar van politie bij optreden in burgerkleding, in plaats van met de pepperspray is bewapend met de verdekte pepperspray.   
3.  De Minister van Justitie kan bepalen dat de bijzonder ambtenaar van politie, bedoeld in [artikel 43 van de Politiewet 1993](../../../../wet/politiewet/1993/BWBR0006299/README.md), in plaats van met de pepperspray is bewapend met de verdekte pepperspray.   

### Artikel  2a  

1.  De bewapening van de surveillant van politie bestaat tijdens de uitoefening van de dienst uit: 

a. een korte wapenstok van een door de Ministers goedgekeurd merk en type;  

b. de pepperspray.     
2.  De bewapening van de surveillant van politie bestaat mede uit het pistool: 

a. tijdens de uitoefening van de taken ten dienste van de justitie, genoemd in [artikel 1, eerste lid, onderdeel g, 3°, van de Politiewet 1993](../../../../wet/politiewet/1993/BWBR0006299/README.md);  

b. tijdens de uitvoering van een last voor de tenuitvoerlegging van beslissingen als bedoeld in [artikel 556, eerste lid, van het Wetboek van Strafvordering](../../../../wet/wet/van/15/januari/1921/BWBR0001903/README.md);  

c. voor de duur van het gedeelte van de opleiding dat in het korps wordt doorgebracht tijdens de uitoefening van de dienst, indien de surveillant van politie een opleiding volgt op niveau 3 of hoger als bedoeld in [artikel 13, derde lid, van de Wet op het LSOP en het politieonderwijs](../../../../wet/wet/op/het/lsop/en/het/politieonderwijs/BWBR0014623/README.md).     
3.  In andere gevallen dan bedoeld in het tweede lid, is het bewapenen van de surveillant van politie met het pistool alleen toegestaan indien de Ministers daarvoor, op verzoek van korpsbeheerder, toestemming hebben verleend. Aan deze toestemming kunnen door de Ministers voorwaarden worden verbonden.   

### Artikel  2b  

1.  De bewapening van de aspirant bestaat in het gedeelte van de opleiding dat in het korps wordt doorgebracht tijdens de uitoefening van de dienst uit: 

a. een korte wapenstok van een door de Ministers goedgekeurd merk en type;  

b. de pepperspray.     
2.  De bewapening van de aspirant die een opleiding volgt op niveau 3 of hoger als bedoeld in [artikel 13, derde lid, van de Wet op het LSOP en het politieonderwijs](../../../../wet/wet/op/het/lsop/en/het/politieonderwijs/BWBR0014623/README.md), bestaat in het gedeelte van de opleiding dat in het korps wordt doorgebracht tijdens de uitoefening van de dienst mede uit het pistool.   

### Artikel  3  

1.  Het bewapenen van de ambtenaar van politie, bedoeld in [artikel 3, eerste lid, onder b, van de Politiewet 1993](../../../../wet/politiewet/1993/BWBR0006299/README.md), die op grond van [artikel 8, zevende lid, van de Politiewet 1993](../../../../wet/politiewet/1993/BWBR0006299/README.md), de bevoegdheid heeft geweld te gebruiken, met een korte wapenstok van een door de Ministers goedgekeurd merk en type, met de pepperspray of met het pistool is alleen toegestaan indien de Ministers daarvoor toestemming hebben gegeven. Aan deze toestemming kunnen door de Ministers voorwaarden worden verbonden.   
2.  Het verzoek voor het bewapenen, bedoeld in het eerste lid, wordt gedaan door de korpsbeheerder.   

### Artikel  4  

1.  De bewapening van de ambtenaar van politie, bedoeld in [artikel 3, eerste lid, onder c, van de Politiewet 1993](../../../../wet/politiewet/1993/BWBR0006299/README.md) bestaat tijdens de uitoefening van de dienst uit: 

a. een korte wapenstok van een door de Ministers goedgekeurd merk en type;  

b. de pepperspray.     
2.  Indien de ambtenaar van politie, bedoeld in het eerste lid, is aangesteld in een der rangen, bedoeld in [artikel 2a, onderdeel c, van het Besluit rangen politie](../../../../AMvB/besluit/rangen/politie/BWBR0006981/README.md), omvat zijn bewapening tevens het pistool. Het bewapenen van de ambtenaar van politie, bedoeld in het eerste lid, op wie de eerste volzin niet van toepassing is, met het pistool is toegestaan indien de Ministers daarvoor, onder door hen te stellen voorwaarden, toestemming hebben verleend.   
3.  Het verzoek voor het bewapenen met het pistool wordt gedaan door de korpsbeheerder.   

### Artikel  5  

De bewapening van de ambtenaar, met inbegrip van de surveillant van de politie, die dienst doet met een politiesurveillance-hond, bestaat mede uit een elektrische wapenstok en een lange wapenstok van een door de Ministers goedgekeurd merk en type.  

### Artikel  6  

De korpsbeheerder kan bepalen dat de bewapening van de ambtenaar die behoort tot een bereden onderdeel, mede bestaat uit: 

a. een lange wapenstok van een door de Ministers goedgekeurd merk en type;  

b. een ceremonieel ruitersabel.    

### Artikel  7  

De bewapening van de ambtenaar die behoort tot de mobiele eenheid, bestaat mede uit: 

a. een lange wapenstok van een door de Ministers goedgekeurd merk en type;  

b. CS-traangasgranaten en traangasverspreidende middelen van een door de Ministers goedgekeurd merk en type;  

c. het semi-automatisch vuurwapen, merk Heckler en Koch, type MP5A2, kaliber 9 millimeter maal 19 millimeter, voor zover hij belast is met de uitvoering van de bewakings- en beveiligingstaak.    

### Artikel  8  

1.  De bewapening van de ambtenaar die is belast met persoonsbeveiliging en die behoort tot een eenheid van de Dienst Koninklijke en Diplomatieke beveiliging van het Korps landelijke politiediensten dan wel tot een eenheid als bedoeld in [artikel 11a van het Besluit beheer regionale politiekorpsen](../../../../AMvB/besluit/beheer/regionale/politiekorpsen/BWBR0006560/README.md), bestaat mede uit: 

a. CS-traangasgranaten en traangasverspreidende middelen van een door de Ministers goedgekeurd merk en type;  

b. rook- en lawaaigranaten van een door de Ministers goedgekeurd merk en type;  

c. het semi-automatisch vuurwapen, merk Heckler en Koch, type MP5A2, kaliber 9 millimeter maal 19 millimeter;  

d. het automatisch vuurwapen, merk Heckler en Koch, type MP5A3 en type MP5K, kaliber 9 millimeter maal 19 millimeter.     
2.  De Ministers kunnen toestemming verlenen de ambtenaar van politie, bedoeld in [artikel 3, eerste lid, onder b, van de Politiewet 1993](../../../../wet/politiewet/1993/BWBR0006299/README.md), die op grond van [artikel 8, zevende lid, van de Politiewet](../../../../wet/politiewet/1993/BWBR0006299/README.md) de bevoegdheid heeft geweld te gebruiken, te bewapenen met de in het eerste lid genoemde wapens, indien hij is belast met persoonsbeveiliging en behoort tot de Dienst Koninklijke en Diplomatieke beveiliging van het Korps landelijke politiediensten. Aan de toestemming kunnen door de Ministers voorwaarden worden verbonden.   

### Artikel  9  

1.  De bewapening van de ambtenaar die behoort tot een aanhoudings- en ondersteuningseenheid, bestaat mede uit: 

a. rook- en lawaaigranaten van een door de Ministers goedgekeurd merk en type;  

b. een elektrische wapenstok van een door de Ministers goedgekeurd merk en type;  

c. CS-traangasgranaten en traangasverspreidende middelen van een door de Ministers goedgekeurd merk en type;  

d. het semi-automatisch vuurwapen, merk Heckler en Koch, type MP5A2, kaliber 9 millimeter maal 19 millimeter;  

e. het automatisch vuurwapen, merk Heckler en Koch, type MP5A3 en type MP5K, kaliber 9 millimeter maal 19 millimeter;  

f. het semi-automatisch pistool, merk Glock, type 17, derde generatie, kaliber 9 millimeter maal 19 millimeter;  

g. het repeteervuurwapen, merk Mossberg, type 590 A1, kaliber 12 (kamerlengte 76 millimeter).     
2.  De Ministers kunnen toestemming verlenen de ambtenaar van politie, bedoeld in [artikel 3, eerste lid, onder b, van de Politiewet 1993](../../../../wet/politiewet/1993/BWBR0006299/README.md), die op grond van [artikel 8, zevende lid, van de Politiewet](../../../../wet/politiewet/1993/BWBR0006299/README.md) de bevoegdheid heeft geweld te gebruiken, te bewapenen met de in het eerste lid genoemde wapens, indien hij behoort tot een aanhoudings- en ondersteuningseenheid. Aan de toestemming kunnen door de Ministers voorwaarden worden verbonden.   

### Artikel  10  

De bewapening van de ambtenaar die behoort tot een bijzondere bijstandseenheid, bestaat mede uit een vuurwapen waarmee lange-afstandsprecisievuur kan worden afgegeven van een door de Ministers goedgekeurd merk en type.  

### Artikel  11  

De korpsbeheerder kan in bijzondere, door het bevoegd gezag aangegeven situaties toestaan dat de ambtenaar tijdelijk mede wordt bewapend met: 

a. een lange wapenstok van een door de Ministers goedgekeurd merk en type;  

b. CS-traangasgranaten en traangasverspreidende middelen van een door de Ministers goedgekeurd merk en type, of  

c. het semi-automatisch vuurwapen, merk Heckler en Koch, type MP5A2, kaliber 9 millimeter maal 19 millimeter, voor zover hij belast is met de uitvoering van de bewakings- en beveiligingstaak.    

### Artikel  12  

Onverminderd het bepaalde in de artikelen 2 tot en met 11 kunnen de Ministers aan door hen aangewezen ambtenaren andere dan de in deze regeling genoemde wapens toekennen.  

### Artikel  14  

1.  Het pistool, het semi-automatisch vuurwapen, bedoeld in de artikelen 7 tot en met 9 en 11, en het automatisch vuurwapen, bedoeld in de artikelen 8 en 9, worden geladen met: 

a. munitie van het merk RUAG Ammotec GmbH, type Action, model NP, kaliber 9 millimeter maal 19 millimeter, of  

b. munitie van het merk RUAG Ammotec GmbH, type Action, model Effect, kaliber 9 millimeter maal 19 millimeter.     
2.  Het repeteervuurwapen, bedoeld in artikel 9, onderdeel g, wordt geladen met: 

a. munitie van het merk Defence Technology, type 23 DS, kaliber 12 (Ø18,2 mm), of  

b. munitie van het merk ALS Technologies, type Triton 1212T.     
3.  De Ministers bepalen het merk, het type, het model en het kaliber van de munitie waarmee de in de artikelen 10 en 12 bedoelde vuurwapens worden geladen.   

### Artikel  15  

De Ministers kunnen toestemming geven tot beproeving van andere wapens en munitie dan in de artikelen 2 tot en met 12 en 14 bedoeld. De Ministers bepalen de omstandigheden waaronder de beproeving wordt uitgevoerd.  

### Artikel  16  

De korpsbeheerder draagt er zorg voor dat de ambtenaar, bedoeld in [artikel 3, eerste lid, onder a en c, van de Politiewet 1993](../../../../wet/politiewet/1993/BWBR0006299/README.md), slechts over een wapen beschikt indien hij voldoet aan de door de Ministers gestelde eisen van bekwaamheid.  

### Artikel  17  

1.  De wapens en de munitie, bedoeld in de artikelen 2 tot en met 15, worden via de Politie Nederland aangeschaft en afgevoerd. Uitzondering op het bepaalde in de eerste volzin vormen de pepperspray, de verdekte pepperspray en de munitie, bedoeld in artikel 14, voorzover deze na gebruik geen werkzame bestanddelen meer bevatten.   
2.  In bijzondere gevallen kunnen de Ministers ontheffing verlenen van het bepaalde in het eerste lid.   
3.  De Ministers kunnen aanwijzingen geven over de wijze waarop de wapens en de munitie worden afgevoerd.   

### Artikel  17a  

De [artikelen 9, eerste lid](../../../../wet/wet/wapens/en/munitie/BWBR0008804/README.md), [14, eerste lid](../../../../wet/wet/wapens/en/munitie/BWBR0008804/README.md), [22, eerste lid](../../../../wet/wet/wapens/en/munitie/BWBR0008804/README.md) en [26, eerste lid, van de Wet wapens en munitie](../../../../wet/wet/wapens/en/munitie/BWBR0008804/README.md) zijn niet van toepassing op personen die werkzaam zijn bij Politie Nederland of bij het Landelijk selectie- en opleidingsinstituut politie, Politie onderwijs- en kenniscentrum, bedoeld in [artikel 2 van de Wet op het LSOP en het politieonderwijs](../../../../wet/wet/op/het/lsop/en/het/politieonderwijs/BWBR0014623/README.md), voor zover de in die artikelleden genoemde handeling of het voorhanden hebben geschiedt uit hoofde van de dienstuitoefening.  

### Artikel  18  

1.  De korpsbeheerder geeft regels met betrekking tot het dragen, het onderhoud en het in een inbraakvrije ruimte bewaren van de wapens en de munitie, bedoeld in de artikelen 2 tot en met 15.   
2.  Het pistool wordt gedragen in een holster van een door de Ministers goedgekeurd merk en type.   
3.  De pepperspray wordt gedragen in een draagmiddel van het merk Peter Jones, type P 175-38-CNP.   

### Artikel  19  

Na de inwerkingtreding van deze regeling berusten de krachtens de Bewapeningsregeling politie van 25 maart 1994 (Stcrt. 1994, 64) vastgestelde besluiten op deze regeling.  

### Artikel  20  

De Bewapeningsregeling politie van 25 maart 1994 (Stcrt. 1994, 64) wordt ingetrokken.  

### Artikel  21  

Deze regeling wordt aangehaald als: Bewapeningsregeling politie.  

### Artikel  22  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  
Deze regeling zal met de toelichting in de Staatscourant worden geplaatst.   

’s-Gravenhage 
15 december 1997    

De 
Minister van Binnenlandse Zaken, 
H.F.Dijkstal    
