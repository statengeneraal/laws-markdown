<meta http-equiv='Content-Type' content='text/html; charset=utf-8' />

##Afbakeningsregeling speur- en ontwikkelingswerk 1997

De Minister van Economische Zaken,  
Gelet op [artikel 1, derde lid, onder c, van de Wet vermindering afdracht loonbelasting en premie voor de volksverzekeringen](../../../../../../../wet/wet/vermindering/afdracht/loonbelasting/en/premie/voor/de/etc/BWBR0007746/README.md);
Besluit:    

### Artikel  1  

Tot speur- en ontwikkelingswerk worden niet gerekend: 

a.  vervallen;   

b. de volgende activiteiten in relatie tot programmatuur: 

1º. onderhoud van programmatuur;  

2º. het geschikt maken van bestaande programmatuur voor een ander hardware- of software-platform; onder platform wordt verstaan het geheel van hardware en besturingsprogrammatuur waarop informatiesystemen worden ontwikkeld (ontwikkelplatform) of in productie worden genomen (doelplatform);  

3°. het ontwikkelen van programmatuur die bestaande programmatuur op een voor de S&O-inhoudingsplichtige of S&O-belastingplichtige technisch nieuwe wijze integreert of laat samenwerken, tenzij de bestaande programmatuur hoofdzakelijk binnen de onderneming van de S&O-inhoudingsplichtige, binnen de fiscale eenheid waarvan de S&O-inhoudingsplichtige deel uitmaakt, of binnen de onderneming van de S&O-belastingplichtige, is ontwikkeld en wordt toegepast;    

c. het bouwen of inrichten van apparatuur bestemd voor toepassing in de praktijk;  

d. werkzaamheden met betrekking tot het invoeren en aanpassen van aangeschafte of aan te schaffen technologie, producten, processen of programmatuur, dan wel onderdelen daarvan onverminderd het bepaalde in onderdeel b, onder 3°;  

e. onderzoek naar de aanwezigheid van delfstoffen;  

f. het verrichten van beleidsstudies en strategische studies;  

g. het opzetten en volgen van cursussen, scholing en symposia;  

h. analyse en beoordeling van bestaande productieprocessen, indien er geen directe samenhang is met speur- en ontwikkelingswerk;  

i. productvergelijkend onderzoek, indien er geen directe samenhang is met speur- en ontwikkelingswerk;  

j. verandering van uitsluitend vormgeving of afmetingen van producten of programmatuur;  

k. kwaliteitscontrole, andere dan de directe controle van uitgevoerd speur- en ontwikkelingswerk, en kwaliteitsborging;  

l. werkzaamheden met betrekking tot bouwkundige en installatietechnische ontwerpen op basis van bestaande technieken;  

m. voorbereiding en uitvoering van de productie;  

n. het bouwen van een pilot-plant op productieschaal, dan wel een prototype met een productieve of commerciële betekenis;  

o. werkzaamheden, door de S&O-inhoudingsplichtige of S&O-belastingplichtige verricht ten behoeve van door een ander verricht speur- en ontwikkelingswerk, die op zich zelf niet zijn aan te merken als speur- en ontwikkelingswerk;  

p. werkzaamheden met betrekking tot in technologische zin niet significante aanpassingen aan of wijzigingen van bestaande producten of processen;  

q. werkzaamheden met betrekking tot het opstellen en aanpassen van recepturen en de samenstelling van een product zonder dat er sprake is van een technisch nieuw werkingsprincipe van het desbetreffende product.    

### Artikel  2  

De Afbakeningsregeling speur- en ontwikkelingswerk wordt ingetrokken.  

### Artikel  3  

Deze regeling treedt in werking met ingang van 1 januari 1997.  

### Artikel  4  

Deze regeling wordt aangehaald als: Afbakeningsregeling speur- en ontwikkelingswerk 1997.  
Deze regeling zal met de toelichting in de Staatscourant worden bekendgemaakt.   

’s-Gravenhage 
20 december 1996    

De 
Minister van Economische Zaken, 
G.J.Wijers    
