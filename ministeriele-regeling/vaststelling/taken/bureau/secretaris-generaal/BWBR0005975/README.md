<meta http-equiv='Content-Type' content='text/html; charset=utf-8' />

##Vaststelling taken Bureau Secretaris-Generaal

De Minister van Verkeer en Waterstaat,  Besluit:    

### Artikel  1  

Er is een Bureau Secretaris-Generaal.  

### Artikel  2  

Het Bureau Secretaris-Generaal heeft tot taak: 

a. het, in beleidsmatig, procedureel en administratief opzicht, bewaken van en adviseren over de kwaliteit van de stukken die vanuit het departement worden aangeleverd aan de politieke en ambtelijke leiding;  

b. het adviseren van de politieke en ambtelijke leiding over aangelegenheden die niet tot het terrein van een andere (centrale) dienst behoren;  

c. het coördineren van de totstandkoming van het internationaal beleid van het ministerie en het ondersteunen van de ambtelijke leiding in dezen, voor zover geen sprake is van: 

internationaal beleid dat slechts het terrein van één dienst betreft;  

onderwerpen die aan de orde zijn in de Europese Gemeenschappen;  

onderwerpen die in andere internationale organisaties aan de orde zijn en een directe relatie hebben met door de Europese Gemeenschappen behandelde onderwerpen;    

d. het onderhouden van contacten vanuit het ministerie met betrekking tot het onder c genoemde beleid;  

e. het secretarieel en administratief ondersteunen van de politieke en ambtelijke leiding;  

f. het bewaken van de voortgang van de behandeling van de beleidsprioriteiten en van de beantwoording van kamervragen;  

g. het coördineren van de (inter)departementale inbreng bij parlementaire aangelegenheden;  

h. het bewaken van de voortgang en van de kwaliteit van de behandeling van Nationale ombudsmanzaken;  

i. het vervullen van diverse secretariaten, waaronder dat van de Bestuursraad;  

j. het verzorgen van de voorbereiding en follow-up van de bezoeken van de minister en/of de ambtelijke leiding aan het buitenland en bezoeken van buitenlandse delegaties;  

k. het vervullen van het voorzitterschap en het secretariaat van het Coördinerend Overleg Internationale Betrekkingen;  

l. het coördineren van het algemene beveiligingsbeleid;  

m. het voorbereiden van het beleid met betrekking tot het verlenen van koninklijke onderscheidingen en het uitvoeren van dat beleid.    

### Artikel  3  

De beschikking van de Minister van Verkeer en Waterstaat van 26 maart 1991, nr. 91/02546 houdende vaststelling van taken van het Bureau Secretaris-Generaal wordt ingetrokken.  

### Artikel  4  

Deze beschikking treedt in werking met ingang van de tweede dag na de dagtekening van de Staatscourant waarin zij wordt geplaatst en werkt terug tot 1 mei 1993. Deze beschikking zal met de daarbij behorende toelichting in de Staatscourant worden geplaatst.  

's-Gravenhage 
6 mei 1993    

De 
Minister van Verkeer en Waterstaat, 
J. R. H.Maij-Weggen    
