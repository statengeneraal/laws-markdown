<meta http-equiv='Content-Type' content='text/html; charset=utf-8' />

##Instellingsregeling Nationaal Analysecentrum voor Munten

De Staatssecretaris van Financiën;  
Gelet op artikel 5, eerste lid, van de Verordening (EG) Nr. 1338/2001 van de Raad van de Europese Unie van 28 juni 2001 tot vaststelling van maatregelen die noodzakelijk zijn voor de bescherming van de euro tegen valsemunterij (PbEG L 181);

Gelet op [artikel 8, tweede en vierde lid, van de Muntwet 2002](../../../../../../../wet/muntwet/2002/BWBR0013064/README.md);
Besluit:    

### Artikel  1  

1.  Er is een Nationaal Analysecentrum voor Munten.   
2.  Het Nationaal Analysecentrum voor Munten heeft tot taak de werkzaamheden te verrichten die Verordening (EG) Nr. 1338/2001 van de Raad van de Europese Unie van 28 juni 2001 tot vaststelling van maatregelen die noodzakelijk zijn voor de bescherming van de euro tegen valsemunterij, opdraagt aan het in artikel 5, eerste lid, van die Verordening genoemde nationaal analysecentrum voor munten.   

### Artikel  2  

De Koninklijke Nederlandse Munt NV wordt aangewezen als Nationaal Analysecentrum voor Munten, en tevens als de instantie, bedoeld in [artikel 8, tweede lid, van de Muntwet 2002](../../../../../../../wet/muntwet/2002/BWBR0013064/README.md).  

### Artikel  3  

Gegevens die De Koninklijke Nederlandse Munt NV tot zijn beschikking heeft omtrent valse of vervalste munten die ingevolge dit besluit ter beoordeling zijn voorgelegd, worden uitsluitend verstrekt aan het Nationaal Analysecentrum bij De Nederlandsche Bank NV, het Europees Technisch en Wetenschappelijk Centrum en de Minister van Financiën.  

### Artikel  4  

1.  Het Nationaal Analysecentrum voor Munten neemt uitsluitend in ontvangst het voor de beoordeling representatieve deel van het totaal aan aangeboden vermoedelijk valse of vervalste munten.   
2.  De beoordeling van de in het eerste lid genoemde munt(en) vindt in elk geval plaats volgens de minimum beoordelingsprocedure zoals vastgesteld door de Europese Commissie.   
3.  Het Nationaal Analysecentrum voor Munten beoordeelt de in het eerste lid genoemde munt(en) zelf of zendt deze ter beoordeling door naar het Europees Technisch en Wetenschappelijk Centrum, bedoeld in artikel 5, tweede lid, van Verordening (EG) Nr. 1338/2001 van de Raad van de Europese Unie van 28 juni 2001 tot vaststelling van maatregelen die noodzakelijk zijn voor de bescherming van de euro tegen valsemunterij.   
4.  Het Nationaal Analysecentrum voor Munten archiveert, na beoordeling, een zodanig aantal valse of vervalste munten als nodig is voor referentiemateriaal.   

### Artikel  5  

De Koninklijke Nederlandse Munt NV brengt binnen drie maanden na afsluiting van het boekjaar aan de minister van Financiën verslag uit omtrent de werkzaamheden die voortvloeien uit deze regeling.  

### Artikel  6  

Deze regeling treedt in werking met ingang van de dag waarop de [Muntwet 2002](../../../../../../../wet/muntwet/2002/BWBR0013064/README.md) in werking treedt.  
Deze regeling zal in de Staatscourant worden geplaatst.   

De 
Staatssecretaris van Financiën, 
W.J.Bos    
