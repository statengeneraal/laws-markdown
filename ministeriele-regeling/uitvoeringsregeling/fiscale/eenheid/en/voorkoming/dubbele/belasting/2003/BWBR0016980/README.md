<meta http-equiv='Content-Type' content='text/html; charset=utf-8' />

##Uitvoeringsregeling fiscale eenheid en voorkoming dubbele belasting 2003

De Staatssecretaris van Financiën,  
Gelet op [artikel 42 van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md);
Besluit:    

### Artikel  1  

####Algemeen en definities

1.  Deze regeling geeft uitvoering aan [artikel 42](../../../../../../../../../../AMvB/besluit/fiscale/eenheid/2003/BWBR0014483/README.md) en [48a van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md).   
2.  [Artikel 1, tweede lid](../../../../../../../../../../AMvB/besluit/fiscale/eenheid/2003/BWBR0014483/README.md), en [artikel 41 van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md) zijn van overeenkomstige toepassing.   

### Artikel  2  

####Volgorde vermindering bij buitenlandse winst

1.  De toepassing van [artikel 43 van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md) vindt plaats met inachtneming van het tweede tot en met negende lid.   
2.  Bij het berekenen van de vermindering ter voorkoming van dubbele belasting over een jaar wordt eerst de naar dat jaar overgebrachte positieve buitenlandse winst van een maatschappij van vóór het voegingstijdstip en vervolgens de naar dat jaar overgebrachte positieve buitenlandse winst van de fiscale eenheid in aanmerking genomen.   
3.  Bij het berekenen van de vermindering ter voorkoming van dubbele belasting over een jaar wordt eerst de naar dat jaar overgebrachte negatieve buitenlandse winst van een maatschappij van vóór het voegingstijdstip en vervolgens de naar dat jaar overgebrachte negatieve buitenlandse winst van de fiscale eenheid in aanmerking genomen.   
4.  Indien de buitenlandse winst van de fiscale eenheid positief is, maar de aan één of meer maatschappijen toe te rekenen buitenlandse winst van de fiscale eenheid negatief is, wordt deze negatieve buitenlandse winst in mindering gebracht op de aan de andere maatschappijen toe te rekenen positieve buitenlandse winst van de fiscale eenheid in de volgorde van toenemende grootte van die positieve buitenlandse winst.   
5.  Indien de buitenlandse winst van de fiscale eenheid negatief is, maar de aan één of meer maatschappijen toe te rekenen buitenlandse winst van de fiscale eenheid positief is, wordt de aan de andere maatschappijen toe te rekenen negatieve buitenlandse winst van de fiscale eenheid in de volgorde van toenemende absolute grootte van die negatieve winsten in mindering gebracht op de aan de eerstgenoemde maatschappijen toe te rekenen positieve buitenlandse winst van de fiscale eenheid.   
6.  De naar een jaar overgebrachte positieve buitenlandse winst van een maatschappij van vóór het voegingstijdstip wordt in aanmerking genomen tot ten hoogste het bedrag van de aan die maatschappij toe te rekenen winst van de fiscale eenheid van dat jaar na aftrek van de aan die maatschappij toegedeelde positieve buitenlandse winst van de fiscale eenheid die tot een vermindering heeft geleid.   
7.  De positieve buitenlandse winst van de fiscale eenheid die in een jaar tot een vermindering heeft geleid, wordt zoveel mogelijk toegedeeld aan: 

a. maatschappijen zonder naar dat jaar overgebrachte positieve buitenlandse winst van vóór het voegingstijdstip, naar verhouding van de aan deze maatschappijen toe te rekenen winst van de fiscale eenheid dan wel  

b. indien geen toedeling aan maatschappijen zonder naar dat jaar overgebrachte positieve buitenlandse winst van vóór het voegingstijdstip mogelijk is: aan de maatschappijen waaraan die positieve buitenlandse winst van de fiscale eenheid is toe te rekenen.     
8.  Voorzover de positieve buitenlandse winst van de fiscale eenheid die in een jaar tot een vermindering heeft geleid op grond van het zevende lid nog niet aan een maatschappij is toegedeeld, wordt deze toegedeeld naar verhouding van de aan de maatschappijen toe te rekenen winst van de fiscale eenheid van dat jaar na aftrek van de op grond van dat lid toegedeelde positieve buitenlandse winst van de fiscale eenheid.   
9.  Indien de in het vierde en vijfde lid bedoelde volgorde van toenemende grootte geen uitsluitsel geeft over de volgorde omdat de winsten even groot zijn, wordt van elk van die winsten een evenredig gedeelte in aanmerking genomen.   

### Artikel  3  

####Volgorde vermindering bij buitenlandse bronbelasting

1.  De toepassing van [artikel 44 van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md) vindt plaats met inachtneming van het tweede tot en met zevende lid.   
2.  Bij het berekenen van de vermindering ter voorkoming van dubbele belasting over een jaar wordt eerst de naar dat jaar voortgewentelde belasting van vóór het voegingstijdstip die vanwege een Mogendheid van een maatschappij is geheven in aanmerking genomen en vervolgens de naar dat jaar voortgewentelde belasting van de fiscale eenheid. Deze vermindering bedraagt ten hoogste de verrekeningsruimte van een maatschappij.   
3.  Indien de netto-inkomsten van de fiscale eenheid positief zijn, maar de netto-inkomsten van één of meer maatschappijen negatief zijn, wordt het bedrag van de negatieve netto-inkomsten voor de toepassing van [artikel 44, tweede lid, van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md) in mindering gebracht op het bedrag van de positieve netto-inkomsten van de andere maatschappijen in de volgorde van toenemende grootte van die positieve netto-inkomsten. Daarbij is artikel 2, negende lid, van overeenkomstige toepassing.   
4.  Indien de netto-inkomsten van de fiscale eenheid negatief zijn, wordt geen voortgewentelde belasting van vóór het voegingstijdstip die vanwege een Mogendheid van een maatschappij is geheven, in aanmerking genomen.   
5.  De vermindering ter voorkoming van dubbele belasting over een jaar in verband met de over de in de winst van de fiscale eenheid begrepen inkomsten als bedoeld in [artikel 44, tweede lid, van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md) vanwege een Mogendheid geheven belasting wordt zoveel mogelijk toegedeeld aan: 

a. maatschappijen zonder naar dat jaar voortgewentelde vanwege een Mogendheid geheven belasting van vóór het voegingstijdstip, dan wel  

b. indien geen toedeling aan maatschappijen zonder naar dat jaar voortgewentelde vanwege een Mogendheid geheven belasting van vóór het voegingstijdstip mogelijk is: aan de maatschappijen waarop de netto-inkomsten betrekking hebben.     
6.  Indien de vermindering, bedoeld in de aanhef van het vijfde lid, geheel of gedeeltelijk nog niet op grond van dat lid aan een maatschappij is toegedeeld, is de voor de voortgewentelde belasting van voor het voegingstijdstip beschikbare verrekeningsruimte van een maatschappij het bedrag dat tot de verrekeningsruimte van de fiscale eenheid na aftrek van de vermindering, bedoeld in de aanhef van het vijfde lid, in dezelfde verhouding staat als de verrekeningsruimte van die maatschappij na aftrek van de op grond van dat lid aan die maatschappij toegedeelde vermindering tot de verrekeningsruimte van de fiscale eenheid na aftrek van de op grond van dat lid aan de maatschappijen toegedeelde vermindering.   
7.  Voor de toepassing van deze bepaling wordt verstaan onder: 

a. netto-inkomsten van een maatschappij: het bedrag van de bij de verrekening van in dat jaar vanwege een andere Mogendheid geheven belasting, anders dan bedoeld in [artikel 45 van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md), in aanmerking te nemen inkomsten, verminderd volgens de van toepassing zijnde regeling ter voorkoming van dubbele belasting met de daarop drukkende kosten, die zijn begrepen in, en ten hoogste tot het bedrag van, de aan die maatschappij toe te rekenen winst van de fiscale eenheid;  

b. netto-inkomsten van de fiscale eenheid: het bedrag van de bij de verrekening van in dat jaar vanwege een andere Mogendheid geheven belasting, anders dan bedoeld in [artikel 45 van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md), in aanmerking te nemen inkomsten verminderd met volgens de van toepassing zijnde regeling ter voorkoming van dubbele belasting met de daarop drukkende kosten van de fiscale eenheid;  

c. de verrekeningsruimte van een maatschappij: het bedrag dat tot de belasting die over de winst van de fiscale eenheid in dat jaar zonder de vermindering ter voorkoming van dubbele belasting volgens de wet verschuldigd zou zijn, in dezelfde verhouding staat als het bedrag van de netto-inkomsten van die maatschappij staat tot de winst van de fiscale eenheid na verrekening volgens de daarvoor geldende regels met verliezen uit andere jaren;  

d. de verrekeningsruimte van de fiscale eenheid: het bedrag dat tot de belasting die over de winst van de fiscale eenheid in dat jaar zonder de vermindering ter voorkoming van dubbele belasting volgens de wet verschuldigd zou zijn, in dezelfde verhouding staat als het bedrag van de netto-inkomsten van de fiscale eenheid staat tot de winst van de fiscale eenheid na verrekening volgens de daarvoor geldende regels met verliezen uit andere jaren.     

### Artikel  4  

####Volgorde vermindering bij passieve winst uit buitenlandse onderneming

1.  De toepassing van [artikel 45 van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md) vindt plaats met inachtneming van het tweede tot en met vierde lid.   
2.  Indien de verschuldigde vennootschapsbelasting in een jaar onvoldoende is om de gehele aanspraak ter zake van passieve winst uit buitenlandse onderneming in aanmerking te nemen, wordt eerst de naar dat jaar voortgewentelde aanspraak van een maatschappij van vóór het voegingstijdstip ter zake van passieve winst uit buitenlandse onderneming in aanmerking genomen en vervolgens de naar dat jaar voortgewentelde aanspraak van de fiscale eenheid.   
3.  Artikel 2, derde tot en met vijfde lid, en artikel 3, derde tot en met zevende lid, zijn van overeenkomstige toepassing.   
4.  Voor de toepassing van deze bepaling wordt onder passieve winst uit buitenlandse onderneming verstaan de winst behaald met een onderneming waarvoor op de voet van [artikel 39, tweede lid, van het Besluit voorkoming dubbele belasting 2001](../../../../../../../../../../AMvB/besluit/voorkoming/dubbele/belasting/2001/BWBR0012095/README.md) een vermindering ter voorkoming van dubbele belasting wordt verleend.   

### Artikel  4a  

####Volgorde vermindering van voordelen uit laagbelaste beleggingsdeelnemingen en deelnemingsverrekening

Voor de berekening van het in aanmerking te nemen bedrag van deelnemingsverrekening, bedoeld in artikel [48b van het Besluit fiscale eenheid 2003](../../../../../../../../../../AMvB/besluit/fiscale/eenheid/2003/BWBR0014483/README.md), is artikel 3, tweede tot en met zevende lid, van overeenkomstige toepassing.  

### Artikel  5  

1.  Deze regeling treedt in werking met ingang van de tweede dag na de publicatie in de Staatscourant.   
2.  Deze regeling vindt voor het eerst toepassing met betrekking tot de heffing over het eerste boekjaar dat aanvangt op of na 1 januari 2003.   
3.  In afwijking van het tweede lid vindt deze regeling ten aanzien van belastingplichtigen waarvan het verzoek bedoeld in [artikel IV, tweede lid, eerste volzin, van de Wet van 11 december 2002 tot wijziging van de Wet op de vennootschapsbelasting 1969 c.a.](../../../../../../../../../../wet/wijzigingswet/wet/op/de/vennootschapsbelasting/1969/c.a./(herziening/etc/BWBR0014441/README.md) (herziening regime fiscale eenheid) (Stb. 2002, 618) is ingewilligd, toepassing met ingang van het tweede boekjaar volgend op het boekjaar dat is aangevangen op of na 1 januari 2003.   

### Artikel  6  

Deze regeling wordt aangehaald als: Uitvoeringsregeling fiscale eenheid en voorkoming dubbele belasting 2003.  

De 
Staatssecretaris van Financiën
J.G.Wijn    
