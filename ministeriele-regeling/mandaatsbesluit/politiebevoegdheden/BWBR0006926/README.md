<meta http-equiv='Content-Type' content='text/html; charset=utf-8' />

##Besluit van de Minister van Justitie van 19 september 1994, nr. 457711/594/NE, houdende mandaat aan de procureurs-generaal inzake toekenning van politiebevoegdheden aan buitengewoon opsporingsambtenaren

De Minister van Justitie,  
Overwegende, dat de procureurs-generaal in de in [artikel 142, eerste lid, onder a, van het Wetboek van Strafvordering](../../../../wet/wet/van/15/januari/1921/BWBR0001903/README.md) genoemde gevallen zelfstandig beslissen over toekenning van de opsporingsbevoegdheid aan buitengewoon opsporingsambtenaren;

dat het gewenst is dat de procureurs-generaal in die gevallen eveneens kunnen beslissen over toekenning van de in [artikel 8, eerste en derde lid, van de Politiewet 1993](../../../../wet/politiewet/1993/BWBR0006299/README.md) genoemde bevoegdheden (politiebevoegdheden);

Gelet op [artikel 142, eerste lid, onder a van het Wetboek van Strafvordering](../../../../wet/wet/van/15/januari/1921/BWBR0001903/README.md) en [artikel 8, zevende lid, van de Politiewet 1993](../../../../wet/politiewet/1993/BWBR0006299/README.md);

Gezien het verslag van de vergadering van procureurs-generaal van 17 augustus 1994, waarin instemming is betuigd met de mandatering van een deel van de in [artikel 8, zevende lid, van de Politiewet 1993](../../../../wet/politiewet/1993/BWBR0006299/README.md) omschreven bevoegdheid;
Besluit:    

### Artikel  1  

1.  Het College van procureurs-generaal is bevoegd tot het toekennen van de bevoegdheden omschreven in [artikel 8, eerste en derde lid, van de Politiewet 1993](../../../../wet/politiewet/1993/BWBR0006299/README.md) aan de buitengewoon opsporingsambtenaar aan wie het College een akte van opsporingsbevoegdheid heeft verleend.   
2.  Het College van procureurs-generaal kan bepalen dat het toekennen van de in het eerste lid genoemde bevoegdheden namens het College geschiedt.   

### Artikel  2  

Het College van procureurs-generaal, bedoeld in artikel 1, eerste lid, is namens de Minister bevoegd in en buiten rechte op te treden in zaken, betreffende de in artikel 1, eerste lid genoemde beslissingen.  

### Artikel  3  

Dit besluit treedt in werking met ingang van 1 oktober 1994.  

### Artikel  4  

Dit besluit wordt aangehaald als: Mandaatsbesluit politiebevoegdheden. Dit besluit wordt gepubliceerd in de Staatscourant en het Algemeen Politieblad.  

's-Gravenhage 
19 september 1994    

De 
Minister van Justitie, 

namens deze, 

Het 
hoofd van de Directie Politie
H.P.Wooldrik    
