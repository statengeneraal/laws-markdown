<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 26 oktober 2007, nr. WJZ 7124519, houdende regels voor de berekeningsmethodiek van de tarieven en de voorwaarden voor toegang tot LNG-installaties (Regeling toegang tot LNG-installaties)

De Minister van Economische Zaken,  
Gelet op [artikel 13, eerste lid, van de Gaswet](../../../../../../wet/gaswet/BWBR0011440/README.md);
Besluit:     
### §  1  

####Begripsbepalingen

### Artikel  1  

In deze regeling wordt verstaan onder: 

a. wet: de [Gaswet](../../../../../../wet/gaswet/BWBR0011440/README.md);  

b. berekeningsmethodiek van de tarieven: de berekeningsmethodiek van de tarieven voor toegang tot LNG-installaties, bedoeld in [artikel 13, eerste lid, van de wet](../../../../../../wet/gaswet/BWBR0011440/README.md);  

c. voorwaarden: de voorwaarden voor toegang tot LNG-installaties, bedoeld in [artikel 13, eerste lid, van de wet](../../../../../../wet/gaswet/BWBR0011440/README.md).    

### §  2  

####Berekeningsmethodiek tarieven

### Artikel  2  

De berekeningsmethodiek van de tarieven is marktconform, transparant en niet-discriminatoir.  

### Artikel  3  

De berekeningsmethodiek van de tarieven kan in ieder geval: 

a. gebaseerd zijn op de kosten, vermeerderd met een marktconform rendement op een investering of  

b. op een marktconforme wijze gerelateerd zijn aan de gepubliceerde tarieven van andere LNG-bedrijven binnen de Europese Unie die hun LNG-installaties voor een ieder tegen gelijke voorwaarden en tarieven openstellen.    

### Artikel  4  

1.  De berekeningsmethodiek van de tarieven, bedoeld in artikel 3, onderdeel a, bevat in ieder geval de kostensoorten en de tariefdragers.   
2.  In de berekeningsmethodiek van de tarieven, bedoeld in artikel 3, onderdeel a, kan onderscheid worden gemaakt tussen verschillende capaciteitscategorieën.   

### §  3  

####Voorwaarden

### Artikel  5  

De voorwaarden zijn redelijk, transparant en niet-discriminatoir.  

### Artikel  6  

De voorwaarden maken geen onderscheid naar de bestemming van gas.  

### Artikel  7  

In de voorwaarden worden redelijke termijnen opgenomen voor de bekendmaking van de beschikbare capaciteit.  

### Artikel  8  

De voorwaarden voorzien in een transparante, redelijke, niet-discriminatoire verdeling van capaciteit.  

### Artikel  9  

Een methode voor de verdeling van capaciteit bij schaarste kan in ieder geval zijn: 

a. de toekenning van capaciteit op volgorde van binnenkomst van capaciteitsboekingen,  

b. een verhoudingsgewijze verdeling gerelateerd aan de hoeveelheid geboekte capaciteit of  

c. een loting.    

### Artikel  10  

De voorwaarden kunnen toestaan dat een contractant de gecontracteerde capaciteit doorverkoopt.  

### Artikel  11  

1.  De voorwaarden bepalen dat een contractant die geen gebruik gaat maken van de geboekte capaciteit, dit binnen een termijn van minimaal vier weken vóór afname meldt.   
2.  De voorwaarden bepalen dat het LNG-bedrijf de gecontracteerde capaciteit binnen een bepaalde termijn die maximaal twee werkdagen bedraagt, ter verkoop aan de markt zal aanbieden, indien een contractant heeft aangegeven dat hij deze niet zal gebruiken.   
3.  De voorwaarden bepalen dat in geval van het tweede lid de opbrengsten bij verkoop door het LNG-bedrijf ten goede komen aan de oorspronkelijke contractant onder inhouding van een vergoeding voor het LNG-bedrijf voor de verkoopwerkzaamheden.   

### §  4  

####Slotbepalingen

### Artikel  12  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  

### Artikel  13  

Deze regeling wordt aangehaald als: Regeling toegang tot LNG-installaties.  

Den Haag 
26 oktober 2007   

De 
Minister van Economische Zaken, 
M.J.A. van derHoeven   
