<meta http-equiv='Content-Type' content='text/html; charset=utf-8' />

##Regeling Commissie evaluatie Gerechtsdeurwaarderswet

De Staatssecretaris van Justitie,  
Overwegende dat [artikel 85 van de Gerechtsdeurwaarderswet](../../../../../../wet/gerechtsdeurwaarderswet/BWBR0012197/README.md) een evaluatie voorschrijft van de doeltreffendheid en doelmatigheid van het functioneren van de Koninklijke Beroepsorganisatie van Gerechtsdeurwaarders (KBvG);

Overwegende dat uit de door het Wetenschappelijk Onderzoeks- en Documentatiecentrum (WODC) opgestelde ‘Trendrapportage Gerechtsdeurwaarders 2006’ blijkt dat de goede onafhankelijke ambtsvervulling door gerechtsdeurwaarders als gevolg van commercialisering onder druk komt te staan;

Overwegende dat het wenselijk is advies in te winnen over het functioneren van de KBvG en de wijze waarop een goede onafhankelijke ambtsvervulling kan worden gewaarborgd;
Besluit:    

### Artikel  1  

Er is een Commissie evaluatie Gerechtsdeurwaarderswet, hierna te noemen de Commissie.  

### Artikel  2  

De Commissie heeft tot taak: 

– de doeltreffendheid en doelmatigheid van het functioneren van de KBvG te beoordelen;  

– te adviseren over de positie die de KBvG gelet op het waarborgen van een goede en onafhankelijke ambtsbediening door gerechtsdeurwaarders behoort in te nemen;  

– te bezien of het wenselijk is tot wijzigingen in de [Gerechtsdeurwaarderwet](../../../../../../wet/gerechtsdeurwaarderswet/BWBR0012197/README.md) ofwel haar toepassing te komen.    

### Artikel  3  

De Commissie is als volgt samengesteld: 

a. lid, tevens voorzitter: 

– Mr. A.R. van der Winkel, President Arrondissementsrechtbank Almelo;    

b. als leden: 

– Mr. P.J.M. van den Biggelaar, directeur Raad voor Rechtsbijstand te Den Bosch;  

– Prof. mr. A.W. Jongbloed, hoogleraar executie- en beslagrecht, Universiteit van Utrecht;  

– Mr. B.C. de Nie, senior adviseur Nederlandse Vereniging van Banken te Amsterdam;  

– G. Wind, Gerechtsdeurwaarder te Deventer;  

– W.W.M. van de Donk, Gerechtsdeurwaarder te Eindhoven;  

– Mr. H.D.L.M. Schruer, advocate te Rotterdam;    

c. als adviserend lid: 

– Mr. B. Rijkhoek, wetgevingsjurist bij de Directie Wetgeving, Ministerie van Justitie;    

d. secretariaat: 

– Mr. G.H. Lankhorst, beleidsadviseur bij de Directie Rechtsbestel, Ministerie van Justitie, secretaris;  

– E.J.C. van der Vlis MPM, beleidsadviseur bij de Directie Rechtsbestel, Ministerie van Justitie, secretaris.      

### Artikel  4  

De Commissie zal vóór 1 april 2008 haar advies aan de Staatssecretaris van Justitie uitbrengen.  

### Artikel  5  

De leden van de Commissie ontvangen vacatiegelden op basis van het [Vacatiegeldenbesluit 1988](../../../../../../AMvB/vacatiegeldenbesluit/1988/BWBR0004317/README.md) en de daarop voor het Ministerie van Justitie geldende bepalingen, waarbij de Commissie als ‘zwaar’ in de zin van het [Vacatiegeldenbesluit 1988](../../../../../../AMvB/vacatiegeldenbesluit/1988/BWBR0004317/README.md) wordt aangemerkt. Daarnaast hebben zij recht op vergoeding wegens reis- en verblijfkosten overeenkomstig het [Reisbesluit binnenland](../../../../../../AMvB/reisbesluit/binnenland/BWBR0005889/README.md).  
Dit besluit wordt gepubliceerd in de Staatscourant.   

Den Haag 
11 juli 2007   

De 
Staatssecretaris voornoemd, 
N.Albayrak   
