<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 17 december 2004, nr. WJZ 4078560, houdende bepalingen met betrekking tot de statistieken van goederenverkeer (Regeling statistieken goederenverkeer)

De Minister van Economische Zaken,  
Gelet op [artikel 38c, eerste en derde lid, van de Wet op het Centraal bureau voor de statistiek](../../../../../wet/wet/op/het/centraal/bureau/voor/de/statistiek/BWBR0015926/README.md);
Besluit:    

### Artikel  1  

In deze regeling wordt verstaan onder: 

a. wet: de [Wet op het Centraal bureau voor de statistiek](../../../../../wet/wet/op/het/centraal/bureau/voor/de/statistiek/BWBR0015926/README.md);  

b. CBS: Centraal bureau voor de statistiek;  

c. verordening 638/2004: verordening (EG) nr. 638/2004 van het Europees Parlement en de Raad van 31 maart 2004 betreffende de communautaire statistieken van het goederenverkeer tussen de lidstaten en houdende intrekking van verordening (EEG) nr. 3330/91 van de Raad.    

### Artikel  2  

De opgave, bedoeld in [artikel 38c, eerste lid, onderdeel a](../../../../../wet/wet/op/het/centraal/bureau/voor/de/statistiek/BWBR0015926/README.md), van de wet bevat de volgende gegevens: 

a. de vermoedelijke wijze van vervoer;  

b. het statistisch stelsel.    

### Artikel  3  

1.  Voor het doen van de in [artikel 38c, eerste lid, onderdeel a, van de wet](../../../../../wet/wet/op/het/centraal/bureau/voor/de/statistiek/BWBR0015926/README.md) bedoelde opgave wordt gebruik gemaakt van de volgende gegevensdragers: 

a. computerbestanden waarvan de indeling naar het oordeel van de directeur-generaal van het CBS overeenkomt met een door het CBS opgestelde standaard indeling voor elektronische waarneming van het goederenverkeer tussen de lidstaten van de Europese Unie, waarvan het model is opgenomen in de bij deze regeling behorende bijlage, of  

b. computerbestanden die zijn opgesteld met behulp van door het CBS opgestelde software.     
2.  In afwijking van het eerste lid kan, indien de informatieplichtige niet beschikt over apparatuur waarmee een opgave op de wijze als in dat lid bedoeld kan worden gedaan, voor de opgave gebruik worden gemaakt van de originele door het CBS beschikbaar gestelde formulieren, waarvan het model is opgenomen in de bij deze regeling behorende bijlage.   

### Artikel  4  

Bij het doen van de in [artikel 38c, eerste lid, onderdeel a, van de wet](../../../../../wet/wet/op/het/centraal/bureau/voor/de/statistiek/BWBR0015926/README.md) bedoelde opgave kan gebruik worden gemaakt van de volgende procedures: 

a. verstrekking van een computerbestand als bedoeld in artikel 3, eerste lid, onderdeel a of b, door middel van een door het CBS goedgekeurde procedure voor elektronische gegevensoverdracht;  

b. toezending van de in artikel 3, tweede lid, bedoelde bescheiden.    

### Artikel  5  

1.  De hoogte van de in artikel 10, eerste lid, van verordening 638/2004 bedoelde statistische drempels wordt vastgesteld op € 900.000 aan waarde van de per jaar vanuit de andere lidstaten van de Europese Unie ontvangen of naar die lidstaten verzonden goederen.   
2.  De in het eerste lid genoemde hoogte van de statistische drempels geldt voor de jaren 2009, 2010 en 2011.   

### Artikel  6  

Uiterlijk op de tiende werkdag van elke maand wordt de in [artikel 38c, eerste lid, onderdeel a, van de wet](../../../../../wet/wet/op/het/centraal/bureau/voor/de/statistiek/BWBR0015926/README.md) bedoelde opgave over de daaraan voorafgaande maand verstrekt.  

### Artikel  7  

1.  De [Regeling bepalingen statistieken goederenverkeer 2002](../../../../../ministeriele-regeling/regeling/bepalingen/statistieken/goederenverkeer/2002/BWBR0013107/README.md) wordt ingetrokken.   
2.  De [regeling van de Minister van Economische Zaken van 19 mei 2004, nr. WJZ 4032462, houdende aanwijzing gegevensdragers statistieken goederenverkeer](../../../../../ministeriele-regeling/aanwijzingsregeling/gegevensdragers/statistieken/goederenverkeer/BWBR0016754/README.md) (Stcrt. 105) wordt ingetrokken.   

### Artikel  8  

Deze regeling treedt in werking met ingang van 1 januari 2005.  

### Artikel  9  

Deze regeling wordt aangehaald als: Regeling statistieken goederenverkeer.  
Deze regeling zal met de toelichting in de Staatscourant worden geplaatst met uitzondering van de bijlagen, die ter inzage worden gelegd bij het Centraal bureau voor de statistiek. Van deze terinzagelegging zal mededeling worden gedaan in de Staatscourant.   

Den Haag 
17 december 2004    

De 
Minister van Economische Zaken, 
L.J.Brinkhorst   

### Bijlage  

Ligt ter inzage bij het Centraal bureau voor de statistiek.  
