<meta http-equiv='Content-Type' content='text/html; charset=utf-8' />

##Regeling van de Minister van Verkeer en Waterstaat van 12 december 2006, nr. HDJZ/2006/1894, houdende vaststelling van regels met betrekking tot de aanvraag en afgifte van transitokentekenbewijzen (Regeling transitokentekenbewijzen)

De Minister van Verkeer en Waterstaat,  
Gelet op de [artikel 36, achtste lid](../../../../wet/wegenverkeerswet/1994/BWBR0006622/README.md) en [62, vierde lid, van de Wegenverkeerswet 1994](../../../../wet/wegenverkeerswet/1994/BWBR0006622/README.md), [artikel 24a van het Kentekenreglement](../../../../AMvB/kentekenreglement/BWBR0006951/README.md) en [artikel 4.6a van het Voertuigreglement](../../../../AMvB/voertuigreglement/BWBR0006746/README.md);
Besluit:    

### Artikel  1  

In deze regeling wordt verstaan onder transitokentekenbewijs: kentekenbewijs als bedoeld in [artikel 4, vijfde lid, aanhef en onder b, van het Kentekenreglement](../../../../AMvB/kentekenreglement/BWBR0006951/README.md).  

### Artikel  2  

De aanvraag voor een transitokentekenbewijs wordt buiten behandeling gelaten indien in de drie maanden voorafgaand aan de aanvraag een transitokentekenbewijs voor het voertuig is afgegeven.  

### Artikel  3  

[Artikel 72, eerste lid, van de wet](../../../../wet/wegenverkeerswet/1994/BWBR0006622/README.md) is niet van toepassing op voertuigen waarvoor een transitokentekenbewijs is afgegeven.  

### Artikel  4  

1.  De aanvrager die niet beschikt over, dan wel geen gebruik maakt van de bevoegdheid bedoeld in [artikel 46, tweede lid, onderdeel b, van het Kentekenreglement](../../../../AMvB/kentekenreglement/BWBR0006951/README.md), biedt het voertuig waarvoor hij de aanvraag indient aan bij een van de daartoe op grond van [artikel 4, eerste lid, onderdeel a, van de Regeling kentekenbewijzen](../../../../ministeriele-regeling/regeling/kentekenbewijzen/BWBR0007090/README.md) aangewezen vestiging van de Dienst Wegverkeer, dan wel bij een andere locatie die voldoet aan de door deze dienst te stellen voorwaarden.   
2.  Indien sinds de datum waarop een ambulance of waarop een motorrijtuig of aanhangwagen, waarvan de toegestane maximale massa meer bedraagt dan 3500 kg, dan wel dat bestemd is om te worden gebruikt voor het vervoer van personen waarop de [Wet personenvervoer 2000](../../../../wet/wet/personenvervoer/2000/BWBR0011470/README.md) betrekking heeft, voor het eerst is toegelaten een jaar is verstreken, stelt de aanvrager het voertuig ter beschikking om de technische staat ervan te doen vaststellen.   
3.  Indien sinds de datum waarop een motorrijtuig of aanhangwagen, anders dan bedoeld in het derde lid, voor het eerst is toegelaten drie jaren zijn verstreken stelt de aanvrager het voertuig ter beschikking om de technische staat ervan te doen vaststellen.   
4.  In afwijking van het tweede en derde lid hoeft het voertuig niet ter beschikking te worden gesteld om de technische staat ervan te doen vaststellen, indien een geldig kentekenbewijs afgegeven door een van de lidstaten van de Europese Unie, alsmede een geldig bewijs dat in het land waar het voertuig is gekentekend de periodieke keuring als bedoeld in artikel 1 van richtlijn 2009/40/EG van het Europees Parlement en de Raad van 6 mei 2009 betreffende de technische controle van motorvoertuigen en aanhangwagens (PbEU L 141) met goed gevolg heeft doorstaan, worden overgelegd.   
5.  De Dienst Wegverkeer kan besluiten dat het vaststellen van de technische staat steekproefsgewijs geschiedt.   
6.  Alvorens door de Dienst Wegverkeer op de aanvraag wordt beslist vindt een onderzoek plaats naar de identiteit van het voertuig, tenzij de aanvrager beschikt over de bevoegdheid bedoeld in [artikel 46, tweede lid, onderdeel b, van het Kentekenreglement](../../../../AMvB/kentekenreglement/BWBR0006951/README.md).   

### Artikel  5  

1.  Indien de aanvrager een natuurlijke persoon is legt deze een legitimatiebewijs over als bedoeld in [artikel 2 van de Regeling legitimatievoorschriften kentekenbewijzen en kentekenplaten](../../../../ministeriele-regeling/regeling/legitimatievoorschriften/tenaamstelling/en/kentekenplaten/BWBR0007091/README.md).   
2.  Indien de aanvraag wordt ingediend door een tekenbevoegde namens een rechtspersoon als bedoeld in [artikel 50, derde lid, van de wet](../../../../wet/wegenverkeerswet/1994/BWBR0006622/README.md), legt deze de in [artikel 3, eerste lid, van de Regeling legitimatievoorschriften kentekenbewijzen](../../../../ministeriele-regeling/regeling/legitimatievoorschriften/tenaamstelling/en/kentekenplaten/BWBR0007091/README.md) bedoelde documenten over.   
3.  Indien de aanvraag namens een natuurlijke persoon wordt ingediend door een erkend bedrijf, brengt het erkende bedrijf de persoon die het voertuig op de openbare weg brengt onder de aandacht dat er voor het voertuig een verzekering tegen wettelijke aansprakelijkheid als bedoeld in de [Wet aansprakelijkheidsverzekering motorrijtuigen](../../../../wet/wet/aansprakelijkheidsverzekering/motorrijtuigen/BWBR0002415/README.md) dient te zijn afgesloten.   

### Artikel  6  

Deze regeling treedt in werking met ingang van 1 januari 2007.  

### Artikel  7  

Deze regeling wordt aangehaald als: Regeling transitokentekenbewijzen.  
Deze regeling zal met de toelichting in de Staatscourant worden geplaatst.  

De 
Minister van Verkeer en Waterstaat, 
K.M.H.Peijs   
