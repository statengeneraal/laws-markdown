<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 10 juli 2008, nr. WJZ / 8085626, houdende regels omtrent de inrichting van een splitsingsplan (Regeling splitsingsplannen)

De Minister van Economische Zaken,  
Gelet op [artikel IXB, achtste lid, van de wet van 23 november 2006 tot wijziging van de Elektriciteitswet 1998 en van de Gaswet in verband met nadere regels omtrent een onafhankelijk netbeheer](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md) (Stb 614);
Besluit:     
### §  1  

####Begripsbepalingen

### Artikel  1  

In deze regeling wordt verstaan onder: 

a. net, gastransportnet, netbeheerder en economische eigendom: hetgeen daaronder wordt verstaan in de [Elektriciteitswet 1998](../../../../wet/elektriciteitswet/1998/BWBR0009755/README.md) respectievelijk de [Gaswet](../../../../wet/gaswet/BWBR0011440/README.md);  

b. wet: [wet van 23 november 2006 tot wijziging van de Elektriciteitswet 1998 en van de Gaswet in verband met nadere regels omtrent een onafhankelijk netbeheer](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md) (Stb. 614);  

c. splitsingsplan: plan als bedoeld in [artikel IXB, tweede lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md);  

d. peildatum: een datum die ten hoogste negen maanden voor de indiening van een splitsingsplan ligt;  

e. herstructureringsartikelen: de [artikelen 10a](../../../../wet/elektriciteitswet/1998/BWBR0009755/README.md), [10b](../../../../wet/elektriciteitswet/1998/BWBR0009755/README.md) en [16Aa van de Elektriciteitswet 1998](../../../../wet/elektriciteitswet/1998/BWBR0009755/README.md) en de [artikelen 2c](../../../../wet/gaswet/BWBR0011440/README.md), [3b](../../../../wet/gaswet/BWBR0011440/README.md) en [7a van de Gaswet](../../../../wet/gaswet/BWBR0011440/README.md);  

f. dochtermaatschappij: een dochtermaatschappij als bedoeld in [artikel 24a van Boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md);  

g. groep: een groep als bedoeld in [artikel 24b van Boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md);  

h. geïntegreerde groep: een groep waartoe een netbeheerder behoort en ten minste een vennootschap of rechtspersoon die in Nederland elektriciteit of gas produceert, levert of daarin handelt, voordat is voldaan aan alle toepasselijke herstructureringsartikelen;  

i. gesplitste netwerkgroep: een netbeheerder of een groep waartoe een netbeheerder behoort, nadat is voldaan aan alle toepasselijke herstructureringsartikelen;  

j. gesplitste commerciële groep: de geïntegreerde groep of groepen zonder de gesplitste netwerkgroep nadat is voldaan aan alle toepasselijke herstructureringsartikelen.    

### §  2  

####Inrichting splitsingsplan en te verstrekken gegevens

### Artikel  2  

1.  Het splitsingsplan vangt aan met een omschrijving van de wijze waarop aan elk van de toepasselijke herstructureringsartikelen is, dan wel zal worden voldaan, alsmede met een planning voor de uitvoering van de daarin opgenomen activiteiten.   
2.  Het splitsingsplan bevat naast de vereiste gegevens op basis van de [wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md) en deze regeling, alle overige gegevens die nodig zijn voor het getrouw beeld dat nodig is voor het vereiste inzicht in de wijze waarop aan de toepasselijke herstructureringsartikelen is, dan wel zal worden voldaan.   
3.  Indien op 3 augustus 2007 reeds was voldaan aan het resultaat als beschreven in [artikel 10b van de Elektriciteitswet 1998](../../../../wet/elektriciteitswet/1998/BWBR0009755/README.md) of [artikel 2c van de Gaswet](../../../../wet/gaswet/BWBR0011440/README.md), voldoet het splitsingsplan aan de artikelen 2 en 4 en, voor zover van toepassing, aan artikel 5.   

### Artikel  3  

1.  Ter uitvoering van [artikel IXB, tweede lid, onderdeel a, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md), bevat het splitsingsplan in ieder geval: 

a. per peildatum: 

1°. een beschrijving van de juridische structuur van de geïntegreerde groep voorzien van een organogram, waarin per rechtspersoon en vennootschap wordt aangegeven wie daarin de zeggenschap uitoefent en wie gerechtigd is tot het resultaat;  

2°. een geconsolideerde balans van de geïntegreerde groep voorzien van een toelichting;  

3°. een geconsolideerde balans van de netbeheerder en zijn dochtermaatschappijen voorzien van een toelichting en een overzicht van de niet uit de balans blijkende verplichtingen;  

4°. een geconsolideerde balans van de geïntegreerde groep zonder de netbeheerder en zijn dochtermaatschappijen voorzien van een toelichting;    

b. per peildatum als ware voldaan aan alle toepasselijke herstructureringsartikelen volgens de in artikel 2, eerste en tweede lid, gegeven omschrijving: 

1°. een beschrijving van de juridische structuur van de gesplitste netwerkgroep voorzien van een organogram, waarin per rechtspersoon en vennootschap wordt aangegeven wie daarin de zeggenschap uitoefent en wie gerechtigd is tot het resultaat;  

2°. een geconsolideerde balans van de gesplitste netwerkgroep voorzien van een toelichting, alsmede een toelichting op eventuele verschillen met de onder a, onderdeel 3°, bedoelde balans en een overzicht van de niet uit de balans blijkende verplichtingen van de netbeheerder;  

3°. indien de gesplitste netwerkgroep bestaat uit meer rechtspersonen dan alleen een netbeheerder, bevat het splitsingsplan tevens de geconsolideerde balans van de netbeheerder en zijn dochtermaatschappijen voorzien van een toelichting, alsmede een toelichting op de verschillen met de in dit onderdeel, onder 2º, bedoelde balans;  

4°. een beschrijving van de juridische structuur van de gesplitste commerciële groep, voorzien van een organogram waarin per rechtspersoon en vennootschap wordt aangegeven wie daarin de zeggenschap uitoefent en wie gerechtigd is tot het resultaat;  

5°. een geconsolideerde balans van de gesplitste commerciële groep, voorzien van een toelichting, alsmede een toelichting op de verschillen met de onder a, onderdeel 4º, bedoelde balans.       
2.  De gegevens, bedoeld in het eerste lid, zijn opgesteld op basis van dezelfde waarderingsgrondslagen als die welke zijn toegepast bij de laatst vastgestelde jaarrekening.   

### Artikel  4  

1.  Ter uitvoering van [artikel IXB, tweede lid, onderdeel b, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md), bevat het splitsingsplan in ieder geval:  

a. documentatie met een toelichting waaruit blijkt dat de netbeheerder vanaf 1 juli 2008 beschikt over de economische eigendom van het net of van het gastransportnet, alsmede documentatie met een toelichting waaruit blijkt op welke wijze daarbij voldaan wordt aan [artikel 10a, derde lid, van de Elektriciteitswet 1998](../../../../wet/elektriciteitswet/1998/BWBR0009755/README.md) of [artikel 3b, derde lid, van de Gaswet](../../../../wet/gaswet/BWBR0011440/README.md);  

b. een beschrijving met een toelichting waaruit blijkt op welke wijze de netbeheerder vanaf 1 juli 2008 voldoet aan [artikel 16Aa van de Elektriciteitswet 1998](../../../../wet/elektriciteitswet/1998/BWBR0009755/README.md) of [artikel 7a van de Gaswet](../../../../wet/gaswet/BWBR0011440/README.md).    
2.  De gegevens, bedoeld in het eerste lid, bevatten daartoe in ieder geval: 

a. een organogram van de organisatiestructuur van de netbeheerder;  

b. een overzicht van de door de netbeheerder in eigen beheer of samen met andere netbeheerders uit te voeren taken als bedoeld in [artikel 16, eerste lid, van de Elektriciteitswet 1998](../../../../wet/elektriciteitswet/1998/BWBR0009755/README.md) of de [artikelen 10](../../../../wet/gaswet/BWBR0011440/README.md), [14](../../../../wet/gaswet/BWBR0011440/README.md) en [42 van de Gaswet](../../../../wet/gaswet/BWBR0011440/README.md);  

c. een overzicht van de door de netbeheerder uit te besteden taken, bedoeld in [artikel 16Aa, tweede lid, van de Elektriciteitswet 1998](../../../../wet/elektriciteitswet/1998/BWBR0009755/README.md) of [artikel 7a, tweede lid, van de Gaswet](../../../../wet/gaswet/BWBR0011440/README.md);  

d. het aantal voltijdse arbeidsplaatsen van de netbeheerder en de toedeling hiervan aan zijn verschillende taken.     

### Artikel  5  

1.  Het splitsingsplan geeft aan op welke wijze [artikel IXA, eerste, tweede en derde lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md) wordt nageleefd. De inrichting van het splitsingsplan en de in het splitsingsplan opgenomen categorieën van gegevens dragen hieraan bij.   
2.  Ter uitvoering van [artikel IXB, tweede lid, onderdeel c, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md) bevat het splitsingsplan in ieder geval: 

1°. een overzicht van en toelichting op de gemaakte en de nog te verwachten kosten, bedoeld in [artikel IXA, eerste lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md), alsmede een beschrijving van de kosten waarvan de verschuldigdheid wordt betwist, alsmede de reden van betwisting;  

2°. een overzicht van en toelichting op de gemaakte en nog te verwachten kosten, bedoeld in [artikel IXA, tweede lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md);  

3°. een beschrijving van de wijze waarop aan het doorberekeningsverbod, bedoeld in [artikel IXA, eerste en tweede lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md), wordt voldaan, waarbij de daar bedoelde kosten zodanig worden gespecificeerd dat zij herleidbaar zijn tot de desbetreffende rechtspersoon of vennootschap en inzicht worden verschaft hoe zij in de jaarrekening worden verantwoord;  

4°. een beschrijving en toelichting van de wijze waarop voldaan wordt aan [artikel IXA, derde lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md), alsmede een toelichting op de afweging die ten grondslag ligt aan de gekozen wijze van toebedeling van vermogensbestanddelen, bedoeld in [artikel IXA, derde lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md);  

5°. een onderbouwde toelichting van de invloed van de wijze van toebedeling op de in [artikel IXA, tweede lid, van de wet](../../../../wet/wijzigingswet/elektriciteitswet/1998/en/gaswet/(nadere/regels/omtrent/een/etc/BWBR0020608/README.md) bedoelde tarieven.     

### §  3  

####Slotbepalingen

### Artikel  6  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  

### Artikel  7  

Deze regeling wordt aangehaald als: Regeling splitsingsplannen.  
Deze regeling zal met de toelichting in de Staatscourant worden geplaatst.   

Den Haag 
10 juli 2008   

De 
Minister van Economische Zaken, 
M.J.A.van der Hoeven   
