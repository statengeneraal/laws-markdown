<meta http-equiv='Content-Type' content='text/html; charset=utf-8' />

##Besluit van 28 november 2005, houdende intrekking van het Besluit tegemoetkoming ziektekosten en inkomenstoeslag onderwijs- en onderzoekpersoneel en de Regeling ziektekostenvoorziening onderwijs en onderzoekpersoneel

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Onderwijs, Cultuur en Wetenschap van 27 oktober 2005, nr. AP/PSW/2005/40803 (B43), directie Arbeidsmarkt en Personeelsbeleid, gedaan mede namens Onze Minister van Landbouw, Natuur en Voedselkwaliteit;

Gelet op [artikel 33, tweede lid, van de Wet op het primair onderwijs](../../../../../../../../../wet/wbo/BWBR0003420/README.md); [artikel 33, tweede lid, van de Wet op de expertisecentra](../../../../../../../../../wet/isovso/BWBR0003549/README.md), [artikel 38a, tweede lid van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md); de [artikelen 4.1.2, tweede lid](../../../../../../../../../wet/wet/educatie/en/beroepsonderwijs/BWBR0007625/README.md), en [4.3.2, tweede lid, van de Wet educatie en beroepsonderwijs](../../../../../../../../../wet/wet/educatie/en/beroepsonderwijs/BWBR0007625/README.md);

De Raad van State gehoord (advies van 9 november 2005, nr. W05.05.0487/III);

Gezien het nader rapport van Onze Minister van Onderwijs, Cultuur en Wetenschap, van 21 november 2005, nr. AP/PSW/2005/52655 (B43), directie Arbeidsmarkt en Personeelsbeleid, uitgebracht mede namens Onze Minister van Landbouw, Natuur en Voedselkwaliteit;
Hebben goedgevonden en verstaan:    

### Artikel  I  

####Intrekking [Besluit tegemoetkoming ziektekosten en inkomenstoeslag onderwijs en onderzoekpersoneel](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md)

1.  In afwijking van [artikel 7, eerste en tweede lid, van het Besluit tegemoetkoming ziektekosten en inkomenstoeslag onderwijs- en onderzoekpersoneel](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md), zoals die artikelleden luidden op 30 november 2005, worden de tegemoetkomingen, toeslagen en aanvullende toeslagen, die betrekking hebben op de maanden april 2005 tot en met december 2005, uitbetaald in december 2005.   
2.  Het [Besluit tegemoetkoming ziektekosten en inkomenstoeslag onderwijs- en onderzoekpersoneel](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md) wordt ingetrokken, met dien verstande dat de [artikelen 7, derde en vierde lid](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md), [8](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md), [10](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md), [10b](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md) en [10c](../../../../../../../../../AMvB/besluit/tegemoetkoming/ziektekosten/en/inkomenstoeslag/onderwijs-/en/etc/BWBR0007326/README.md), zoals die artikelleden, respectievelijk deze artikelen luidden op 31 december 2005, tot 1 januari 2007 van toepassing blijven op tegemoetkomingen, toeslagen en aanvullende toeslagen als bedoeld in het eerste lid.   

### Artikel  II  

####Intrekking [Regeling ziektekostenvoorziening onderwijs en onderzoekpersoneel](../../../../../../../../../AMvB/regeling/ziektekostenvoorziening/onderwijs/en/onderzoekpersoneel/BWBR0008816/README.md)

1.  De [Regeling ziektekostenvoorziening onderwijs en onderzoekpersoneel](../../../../../../../../../AMvB/regeling/ziektekostenvoorziening/onderwijs/en/onderzoekpersoneel/BWBR0008816/README.md) wordt ingetrokken, met dien verstande dat het besluit zoals dat luidde op de dag voorafgaand aan de datum van intrekking van toepassing blijft ten aanzien van tegemoetkomingen die: 

– binnen de termijnen, bedoeld in [artikel 8 van de Regeling ziektekostenvoorziening onderwijs en onderzoekpersoneel](../../../../../../../../../AMvB/regeling/ziektekostenvoorziening/onderwijs/en/onderzoekpersoneel/BWBR0008816/README.md) zoals dat luidde op de dag voorafgaand aan de datum van intrekking, zijn of worden aangevraagd met betrekking tot een aaneengesloten tijdvak van 12 maanden bedoeld in [artikel 8](../../../../../../../../../AMvB/regeling/ziektekostenvoorziening/onderwijs/en/onderzoekpersoneel/BWBR0008816/README.md), zoals dat luidde op de dag voorafgaand aan de datum van intrekking, dat uiterlijk loopt tot en met december 2005;  

– binnen de termijn bedoeld in het tweede lid worden aangevraagd, met betrekking tot een tijdvak zoals bedoeld in dat lid.     
2.  Indien het uiterlijk tot en met december lopende tijdvak waarop de aanvraag betrekking heeft is aangevangen na 1 januari 2005, dient de aanvraag plaats te vinden binnen 6 maanden na intrekking van de [Regeling ziektekostenvoorziening onderwijs en onderzoekpersoneel](../../../../../../../../../AMvB/regeling/ziektekostenvoorziening/onderwijs/en/onderzoekpersoneel/BWBR0008816/README.md). De hoogte van het drempelbedrag, bedoeld in [artikel 9 van de Regeling ziektekostenvoorziening onderwijs en onderzoekpersoneel](../../../../../../../../../AMvB/regeling/ziektekostenvoorziening/onderwijs/en/onderzoekpersoneel/BWBR0008816/README.md), zoals dat artikel luidde op de dag voorafgaand aan de datum van intrekking, wordt in dat geval naar evenredigheid vastgesteld.   

### Artikel  III  

####Inwerkingtreding

Dit besluit treedt in werking op het tijdstip waarop de [Zorgverzekeringswet](../../../../../../../../../wet/zorgverzekeringswet/BWBR0018450/README.md) in werking treedt. In afwijking van de eerste volzin treedt artikel I, eerste lid, in werking met ingang van de eerste dag na de datum van uitgifte van het Staatsblad waarin het wordt geplaatst en werkt terug tot en met 1 december 2005.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
28 november 2005  
Beatrix  

De Minister van Onderwijs, Cultuur en Wetenschap , 
M. J. A. van der Hoeven   

De Minister van Landbouw, Natuur en Voedselkwaliteit , 
C. P. Veerman   

de *dertiende* december 2005 

De Minister van Justitie , 
J. P. H. Donner    
