<meta http-equiv='Content-Type' content='text/html; charset=utf-8' />

##Besluit van 28 december 1989, tot uitvoering van de artikelen 9, 10, 11, eerste lid, en 12 van de Tabakswet (Stb. 1988, 342)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Welzijn, Volksgezondheid en Cultuur, van 15 augustus 1989, DG Vgz/ADT/ nr. 736.185, gedaan in overeenstemming met Onze Ministers van Economische Zaken, van Onderwijs en Wetenschappen en van Landbouw en Visserij;

Gelet op de [artikelen 9](../../../../../../../../wet/tabakswet/BWBR0004302/README.md), [10](../../../../../../../../wet/tabakswet/BWBR0004302/README.md), [11](../../../../../../../../wet/tabakswet/BWBR0004302/README.md), eerste lid, en [12 van de Tabakswet](../../../../../../../../wet/tabakswet/BWBR0004302/README.md) (*Stb.* 1988, 342);

Gehoord de Nationale Raad voor de Volksgezondheid (advies van 21 april 1989);

De Raad van State gehoord (advies van 21 december 1989, nr. W.13.89 0512);

Gezien het nader rapport van de Staatssecretaris van Welzijn, Volksgezondheid en Cultuur van 22 december 1989, DG Vgz/ADT/ nr. 737.296, uitgebracht mede namens Onze Ministers van Economische Zaken, van Onderwijs en Wetenschappen en van Landbouw, Natuurbeheer en Visserij;
Hebben goedgevonden en verstaan:    

### Artikel  1  

Waar in dit besluit sprake is van een ruimte of van een inrichting worden daaronder niet begrepen ruimten of delen van een inrichting, gelegen in de open lucht.  

### Artikel  2  

1.  Als categorieën van ruimten waarin ingevolge [artikel 10, tweede lid, van de Tabakswet](../../../../../../../../wet/tabakswet/BWBR0004302/README.md), een rookverbod ingesteld en gehandhaafd dient te worden, worden aangewezen: 

a. ruimten waarin zich loketten bevinden;  

b. wachtruimten;  

c. hallen, gangen en trappen;  

d. liften;  

e. vergaderzalen;  

f. les- en stemlokalen;  

g. toiletten;  

h. kantines;  

i. recreatie- en soortgelijke ruimten;  

j. overige ruimten, voor zover deze voor het publiek toegankelijk zijn.     
2.  In ruimten waarvoor een rookverbod is ingesteld, wordt zulks aangeduid met de goed leesbare tekst «roken verboden», dan wel met een begrijpelijke aanduiding, anders dan in letters, met dezelfde betekenis.   
3.  Indien in een instelling voor geestelijke gezondheidszorg, ouderenzorg, gehandicaptenzorg of maatschappelijke opvang meer dan één ruimte, behorend tot een van de categorieën, genoemd in het eerste lid, onder b, h of i aanwezig is, kan het bevoegde orgaan besluiten per categorie ten hoogste de helft van dit aantal ruimten van het rookverbod uit te zonderen.   

### Artikel  3  

1.  Degenen die - anders dan in een hoedanigheid als bedoeld in [artikel 10 van de Tabakswet](../../../../../../../../wet/tabakswet/BWBR0004302/README.md) - het beheer hebben over inrichtingen voor gezondheidszorg, maatschappelijke dienstverlening of -ondersteuning, welzijn, kunst en cultuur, sport, sociaal-cultureel werk of onderwijs, voor zover die inrichtingen behoren tot de in het tweede lid aangewezen categorieën, zijn verplicht maatregelen te treffen als bedoeld in [artikel 10, eerste lid, van de Tabakswet](../../../../../../../../wet/tabakswet/BWBR0004302/README.md).   
2.  De in het eerste lid bedoelde categorieën zijn: 

a. instellingen waarin zorg wordt verleend als bedoeld in de [Kwaliteitswet zorginstellingen](../../../../../../../../wet/kwaliteitswet/zorginstellingen/BWBR0007850/README.md);  

b. inrichtingen waarin voorzieningen worden aangeboden op de terreinen van maatschappelijke ondersteuning als bedoeld in [artikel 1, eerste lid, onder g, van de Wet maatschappelijke ondersteuning](../../../../../../../../wet/wet/maatschappelijke/ondersteuning/BWBR0020031/README.md);  

c. inrichtingen voor kunst en cultuur;  

d. inrichtingen op het terrein van de sport;  

e. gebouwen en inrichtingen van stichtingen als bedoeld in [artikel 1, onder f, van de Wet op de jeugdzorg](../../../../../../../../wet/wet/op/de/jeugdzorg/BWBR0016637/README.md), gebouwen en inrichtingen van zorgaanbieders als bedoeld in [artikel 1, onder g, van de Wet op de jeugdzorg](../../../../../../../../wet/wet/op/de/jeugdzorg/BWBR0016637/README.md), alsmede gebouwen van justitiële jeugdinrichtingen als bedoeld in [artikel 1, onder b, van de Beginselenwet justitiële jeugdinrichtingen](../../../../../../../../wet/beginselenwet/justitiële/jeugdinrichtingen/BWBR0011756/README.md) die niet door de Staat of openbare lichamen worden beheerd;  

f. openbare en bijzondere onderwijsinstellingen als bedoeld in: 

1°. de [Wet op het basisonderwijs](../../../../../../../../wet/wbo/BWBR0003420/README.md);  

2°. de [Interimwet op het speciaal onderwijs en het voortgezet speciaal onderwijs](../../../../../../../../wet/isovso/BWBR0003549/README.md);  

3°. de [Wet op het voortgezet onderwijs](../../../../../../../../wet/wet/op/het/voortgezet/onderwijs/BWBR0002399/README.md);  

4°. de [Wet op het hoger onderwijs en wetenschappelijk onderzoek](../../../../../../../../wet/wet/op/het/hoger/onderwijs/en/wetenschappelijk/onderzoek/BWBR0005682/README.md);  

5°. de [Experimentenwet onderwijs](../../../../../../../../wet/experimentenwet/onderwijs/BWBR0002718/README.md);  

6°. de [Wet educatie en beroepsonderwijs](../../../../../../../../wet/wet/educatie/en/beroepsonderwijs/BWBR0007625/README.md).       
3.  Met betrekking tot de in het eerste lid bedoelde verplichting is artikel 2 van overeenkomstige toepassing.   

### Artikel  3a  

Het bevoegde orgaan binnen een instelling, dienst of bedrijf als bedoeld in [artikel 10 van de Tabakswet](../../../../../../../../wet/tabakswet/BWBR0004302/README.md) of een gebouw of inrichting als bedoeld in [artikel 11 van de Tabakswet](../../../../../../../../wet/tabakswet/BWBR0004302/README.md) kan besluiten één of meer ruimten van het rookverbod uit te zonderen, mits die ruimten afsluitbaar zijn, voor het roken van tabaksproducten zijn aangewezen en als zodanig zijn aangeduid.  

### Artikel  4  

Als categorieën van inrichtingen als bedoeld in [artikel 7, tweede lid, van de Tabakswet](../../../../../../../../wet/tabakswet/BWBR0004302/README.md) worden aangewezen de categorieën van inrichtingen als bedoeld in artikel 3 met uitzondering van de verpleeghuizen, revalidatiecentra, psychiatrische ziekenhuizen, zwakzinnigeninrichtingen, gezinsvervangende tehuizen voor gehandicapten, verzorgingshuizen en inrichtingen voor kunst en cultuur.  

### Artikel  5  

Dit besluit treedt in werking met ingang van 1 januari 1990. Indien het *Staatsblad* waarin dit besluit wordt geplaatst wordt uitgegeven na 31 december 1989, treedt het in werking met ingang van de dag na de datum van uitgifte van het *Staatsblad* waarin het wordt geplaatst.  

### Artikel  6  

Dit besluit kan worden aangehaald als Besluit beperking verkoop en gebruik tabaksprodukten.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State.   

's-Gravenhage 
28 december 1989  
Beatrix  

De Staatssecretaris van Welzijn, Volksgezondheid en Cultuur, 
H. J. Simons   

De Minister van Economische Zaken, 
J. E. Andriessen   

De Minister van Onderwijs en Wetenschappen, 
J. M. M. Ritzen   

De Minister van Landbouw, Natuurbeheer en Visserij a. i., 
J. E. Andriessen   

de negenentwintigste december 1989 

De Minister van Justitie, 
E. M. H. Hirsch Ballin    
