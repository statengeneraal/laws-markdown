<meta http-equiv='Content-Type' content='text/html; charset=utf-8' />

##Besluit van 19 juni 2007, houdende aanwijzing van bijzondere medische verrichtingen (Besluit aanwijzing bijzondere medische verrichtingen 2007)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volksgezondheid, Welzijn en Sport van 16 januari 2007 , kenmerk CZ/IZ-2737805;

Gelet op [artikel 2, tweede lid, van de Wet op bijzondere medische verrichtingen](../../../../../../../../wet/wet/op/bijzondere/medische/verrichtingen/BWBR0008974/README.md);

De Raad van State gehoord (advies van 13 februari 2007, nummer W13.07.0012/I;

Gezien het nader rapport van Onze Minister van Volksgezondheid, Welzijn en Sport van 13 juni 2007, kenmerk CZ/TSZ-2766730;
Hebben goedgevonden en verstaan:    

### Artikel  1  

Het is verboden zonder vergunning van Onze Minister van Volksgezondheid, Welzijn en Sport de navolgende verrichtingen uit te voeren of te doen uitvoeren: 

a. orgaantransplantatie, inhoudende transplantatie van hart, nier, pancreas, long, lever of dunne darm, dan wel delen of cellen van deze organen;  

b. implantatie van kunstorganen, voor zover betrekking hebbend op de organen, genoemd onder a, en bedoeld als vervanging van het oorspronkelijke orgaan of een deel daarvan;  

c. autologe en allogene transplantatie van hematopoietische stamcellen uit beenmerg, perifeer bloed of navelstrengbloed;  

d. transplantatie van stamcellen om ze te differentiëren tot cellen voor het genereren of regenereren van weefsels of organen;  

e. bijzondere interventies aan het hart, inhoudende hartchirurgie en alle vormen van therapeutische interventiecardiologie met inbegrip van de implantatie van een defibrillator;  

f. radiotherapie, inhoudende teletherapie en brachytherapie;  

g. bijzondere neurochirurgie, inhoudende neurochirurgie, voor zover dit de chirurgische behandeling betreft van aandoeningen aan de hersenen, de hersenschedel, de schedelbasis, de hersenzenuwen, het ruggenmerg, de zenuwwortels en de omgevende vliezen, alsmede die aandoeningen die een functiestoornis veroorzaken van hersenen, ruggenmerg of cauda equina, en de microchirurgische behandeling van de plexus brachialis;  

h. klinisch genetisch onderzoek en erfelijkheidsadvisering, inhoudende: 

– geavanceerd prenataal ultrageluidsonderzoek naar structurele foetale afwijkingen;  

– afname van foetaal materiaal en prenataal biochemisch, chromosoom-, en DNA-onderzoek, ten behoeve van de diagnostiek van aangeboren en erfelijke afwijkingen;  

– afname en onderzoek van foetaal DNA uit maternaal materiaal voor het vaststellen van het geslacht van de foetus;  

– prenataal biochemisch, chromosoom-, en DNA-onderzoek ten behoeve van de diagnostiek van aangeboren en erfelijke afwijkingen;  

– genetisch onderzoek voorafgaande aan de implantatie van een embryo;  

– postnataal biochemisch, chromosoom-, en DNA-onderzoek ten behoeve van de diagnostiek van aangeboren en erfelijke afwijkingen, van dragerschap van deze aandoeningen en van stoornissen in de geslachtelijke ontwikkeling en functie;  

– erfelijkheidsadvisering van complexe aard.    

i. in-vitrofertilisatie, voor zover dit betreft het buiten het lichaam tot stand brengen van menselijke embryo’s;  

j. neonatale intensive care met uitzondering van neonatale chirurgische zorg.    

### Artikel  2  

Het [Besluit aanwijzing bijzondere medische verrichtingen](../../../../../../../../AMvB/besluit/aanwijzing/bijzondere/medische/verrichtingen/BWBR0005209/README.md) wordt ingetrokken.  

### Artikel  3  

Vergunningen, verleend ingevolge het in artikel 2 genoemde [besluit](../../../../../../../../AMvB/besluit/aanwijzing/bijzondere/medische/verrichtingen/BWBR0005209/README.md), ingevolge het [Planningsbesluit klinisch-genetisch onderzoek en erfelijkheidsadvisering](../../../../../../../../ministeriele-regeling/planningsbesluit/klinisch/genetisch/onderzoek/en/erfelijkheidsadvisering/BWBR0014594/README.md), de [Regeling stamceltransplantatie](../../../../../../../../ministeriele-regeling/regeling/stamceltransplantatie/BWBR0020462/README.md), de [Regeling transplantatie pancreas en dunne darm](../../../../../../../../ministeriele-regeling/regeling/transplantatie/pancreas/en/dunne/darm/BWBR0018464/README.md) of ingevolge de [Regeling transplantatie eilandjes van Langerhans](../../../../../../../../ministeriele-regeling/regeling/transplantatie/eilandjes/van/langerhans/BWBR0015947/README.md), worden gelijkgesteld met vergunningen, verleend ingevolge het onderhavige besluit.  

### Artikel  4  

Dit besluit treedt in werking met ingang van de dag na de datum van uitgifte van het Staatsblad waarin het wordt geplaatst, met dien verstande dat, indien voor de verrichtingen, genoemd in artikel 1, onder b en d, binnen drie maanden na die inwerkingtreding een vergunning is aangevraagd, die verrichtingen mogen worden uitgevoerd tot onherroepelijk op die aanvraag is beslist.  

### Artikel  5  

Dit besluit wordt aangehaald als: Besluit aanwijzing bijzondere medische verrichtingen 2007.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
19 juni 2007  
Beatrix  

De Minister van Volksgezondheid, Welzijn en Sport, 
A.Klink 

de *tiende* juli 2007 

De Minister van Justitie, 
E. M. H.Hirsch Ballin  
