<meta http-equiv='Content-Type' content='text/html; charset=utf-8' />

##Besluit van 26 januari 2004, houdende uitvoering van artikel 9, vierde lid, van de Tabakswet (Besluit tabaksautomaten)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Volksgezondheid, Welzijn en Sport van 21 februari 2003, kenmerk POG/GB 2.358.163;

Gelet op [artikel 9, vierde lid, van de Tabakswet](../../../../wet/tabakswet/BWBR0004302/README.md);

De Raad van State gehoord (advies van 6 juni 2003, nummer W13.03.0074/III);

Gezien het nader rapport van Onze Minister van Volksgezondheid, Welzijn en Sport van 19 januari 2004, POG/GB 2.391.699;
Hebben goedgevonden en verstaan:    

### Artikel  1  

1.  Het is verboden bedrijfsmatig of anders dan om niet tabaksproducten aan particulieren te verstrekken via een tabaksautomaat.   
2.  Het in het eerste lid bepaalde verbod geldt niet, indien het verstrekken van tabaksproducten geschiedt via een tabaksautomaat die standaard vergrendeld is en voor het uitvoeren van een verkooptransactie slechts ontgrendeld kan worden door of ten behoeve van personen van zestien jaar of ouder.   

### Artikel  2  

1.  Tabaksautomaten bevinden zich niet in de buitenlucht.   
2.  Tabaksautomaten bevinden zich in het zicht van degene voor wiens rekening en risico de automaat werkt of van zijn personeel, dan wel van de exploitant van de inrichting waar de automaat zich bevindt of van zijn personeel.   

### Artikel  3  

Dit besluit treedt in werking met ingang van de eerste dag van de vierde kalendermaand na de datum van uitgifte van het Staatsblad waarin het wordt geplaatst.  

### Artikel  4  

Dit besluit wordt aangehaald als: Besluit tabaksautomaten.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
26 januari 2004  
Beatrix  

De 
Minister van Volksgezondheid, Welzijn en Sport, 
J. F.Hoogervorst 

*negentiende* februari 2004 

De 
Minister van Justitie, 
J. P. H.Donner  
